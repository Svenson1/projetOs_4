The Project Gutenberg EBook of Correspondance Diplomatique de Bertrand de
Salignac de La Mothe Fenelon, Tome Troisieme, by Bertrand de Salignac de la Mothe Fenelon

This eBook is for the use of anyone anywhere at no cost and with
almost no restrictions whatsoever.  You may copy it, give it away or
re-use it under the terms of the Project Gutenberg License included
with this eBook or online at www.gutenberg.org/license


Title: Correspondance Diplomatique de Bertrand de Salignac de La Mothe Fenelon, Tome Troisieme

Author: Bertrand de Salignac de la Mothe Fenelon

Release Date: March 19, 2012 [EBook #39201]

Language: English

Character set encoding: ASCII

*** START OF THIS PROJECT GUTENBERG EBOOK CORRESPONDANCE DIPLOMATIQUE ***




Produced by Robert Connal, Helene de Mink, and the Online
Distributed Proofreading Team at http://www.pgdp.net (This
file was produced from images generously made available
by the Bibliotheque nationale de France (BnF/Gallica) at
http://gallica.bnf.fr)







Notes de transcription: Les erreurs clairement introduites par le
typographe ont ete corrigees. L'orthographe d'origine a ete conservee
et n'a pas ete harmonisee.

Quelques caracteres, en exposant dans l'original, et dont l'abrevation
n'est pas evidente ou non courante, ont ete mis en accolade dans cette
version electronique. Ainsi, l'abreviation {lt} signifie livre
tournois.

Texte imprime en lettres gothiques dans le livre d'origine est
marque =ainsi=.




     CORRESPONDANCE

     DIPLOMATIQUE

     DE

     BERTRAND DE SALIGNAC

     DE LA MOTHE FENELON,

     AMBASSADEUR DE FRANCE EN ANGLETERRE

     DE 1568 A 1575,


     PUBLIEE POUR LA PREMIERE FOIS

     Sur les manuscrits conserves aux Archives du Royaume.


     TOME TROISIEME.

     ANNEES 1570 ET 1571.


     PARIS ET LONDRES.

     1840.




     DEPECHES, RAPPORTS,

     INSTRUCTIONS ET MEMOIRES

     DES AMBASSADEURS DE FRANCE

     EN ANGLETERRE ET EN ECOSSE

     PENDANT LE XVIe SIECLE.




     RECUEIL

     DES

     DEPECHES, RAPPORTS,

     INSTRUCTIONS ET MEMOIRES

     Des Ambassadeurs de France

     EN ANGLETERRE ET EN ECOSSE

     PENDANT LE XVIe SIECLE,

     Conserves aux Archives du Royaume,

     A la Bibliotheque du Roi,
     etc., etc.

     ET PUBLIES POUR LA PREMIERE FOIS

     _Sous la Direction_

     DE M. CHARLES PURTON COOPER.

     PARIS ET LONDRES.

     1840.

     LA MOTHE FENELON.




     Imprime par BETHONE et PLON, a Paris.




     AU-TRES-NOBLE

     GEORGE HAMILTON GORDON

     COMTE D'ABERDEEN.

     CE VOLUME LUI EST DEDIE

     PAR

     SON TRES-DEVOUE ET TRES-RECONNAISSAINT SERVITEUR

     CHARLES PURTON COOPER.




DEPECHES

DE

LA MOTHE FENELON.




LXXXIe DEPESCHE

--du IVe jour de janvier 1570.--(_Envoyee jusques a Callais par Jehan
Vollet._)

  Audience accordee par la reine d'Angleterre a l'ambassadeur de
    France.--Desir du roi de retablir la paix en son
    royaume.--Satisfaction qu'il eprouve de ce que les troubles du
    Nord paraissent apaises en Angleterre.--Protestation
    d'Elisabeth qu'elle ne desire rien tant que la reunion des
    eglises.--Instances de l'ambassadeur en faveur de Marie
    Stuart.--Explications sur la conduite qu'il a du tenir dans
    cette negociation.--Nouvelles arrivees a Londres sur l'etat des
    affaires des protestans en France.--Nouvelles des troubles du
    Nord; deroute des comtes de Northumberland et de Westmorland.


     AU ROY.

Sire, j'ay faict entendre a la Royne d'Angleterre que, pour la bonne
estime que Voz Majestez Tres Chrestiennes ont de sa bonne et droicte
intention en l'endroit de voz afferes et de la tranquillite de vostre
royaulme, vous n'avez sitost veu donner ung peu de commancement et
ouverture a la paciffication des troubles et guerres d'iceluy, que
vous ne m'ayez incontinent commande de le luy notiffier, affin que,
devant toutz les aultres princes vos alliez, elle ayt le plaisir
d'entendre que les choses s'acheminent par la voye qu'elle a desire;
et ainsy, luy particullarisant ce qui est advenu a la reddition de
Sainct Jehan d'Angely, et les propos que le sieur de La Personne vous
a tenuz, avec la vertueuse responce de Vostre Majeste, laquelle elle a
vollu curieusement lyre par deux foys, j'ay suivy a luy dire: qu'encor
que vous ayez grand occasion de vous rescentir des choses mal passees,
du coste de ceulx de la Rochelle, de ce qu'ilz ont mene une tres
viollante et dangereuse guerre dans vostre royaulme, et y ont
introduict les armes et armees estrangieres, a la grand ruyne de vos
bons subjectz; et qu'il soit maintenant en vostre pouvoir de prendre
par force toutes les places qu'ilz tiennent, et de poursuyvre et venir
bien a boult du reste qui est encore en campaigne; neantmoins vous
aymez mieulx uzer envers eulx de la clemence toutjour accoustumee a
vostre couronne, et plus usee de vostre regne, que de nul de toutz voz
predecesseurs, et les regaigner par doulceur, que de les mener a
l'extremite d'ung chastiment, esperant qu'ilz auront tant plus de
regrect de leurs deffiances passees, et persevereront dorsenavant plus
constantment en la confiance, fidellite, et amour qu'ils doibvent a
Vostre Majeste, leur prince naturel, que moins ils esperoient d'estre
jamais receuz en vostre bonne grace, laquelle neantmoins vous ne leur
avez differee d'ung seul moment, aussitost qu'ilz ont offert de
s'humilier et de se remettre en vostre obeyssance.

La dicte Dame, d'ung visaige joyeulx, m'a respondu qu'a ceste heure me
voyoit elle, et oyoit mes propos, de trop meilleure affection qu'elle
n'avoit faict despuys ung an, et qu'elle rendoit graces a Dieu d'avoir
miz au cueur de Voz Majestez Tres Chrestiennes, et pareillement en
ceulx de vos subjectz, de retourner a ce mutuel bon ordre de vostre
benignite envers eulx et de leur subjection envers vous; qu'elle vous
remercye mille et mille foys de luy avoir, ainsy soubdainement et
particullierement, faict entendre en quoy les choses en sont, es
quelles elle vous desire tant de bien et de bonheur que vous les
puissiez effectuer a vostre grand advantaige et au repoz de toute la
Chrestiente; et que, si son moyen y peult servyr de quelque chose,
elle le vous offre de tout son coeur, bien qu'elle ne peult fere que
ne porte quelque envye au bonheur de celluy qui a sceu si
oportuneement mettre en avant ce sainct et desire propos, qu'il ayt
heu meilleur rencontre que quant, d'aultre foys, elle a entreprins
d'en parler; et qu'elle n'a regrect sinon a ce que voz subjectz
peuvent monstrer au monde que, pour leur avoir este violle vostre
propre eedict de la paciffication, tant par attemptatz contre leurs
vies, que par contraires lettres contre l'exercisse de leur religion,
ilz ayent heu quelque aparante coulleur de prendre les armes; non que
pourtant elle aprouve qu'ilz ayent bien faict, car plustost s'en
debvoient ils estre allez, et qu'il est tout certain que de quelles
persuasions qu'on luy ayt use, qui n'ont este petites, sur la
justiffication de leur cause, elle ne les a jamais volluz secourir.

Je luy ay replique que tout le tort de ceste guerre se manifeste en ce
que ceulx de l'aultre party, en leur plus grande resistance, se
trouvent vaincuz par vos forces, et sont par vostre clemence surmontez
en leur humillite, et que cella vous faict prendre meilleure esperance
de voir bientost remiz vostre royaulme en son premier estat et
grandeur; adjouxtant, afin de parler de la reunion du sien, que ce que
je luy ayt dict de ceste reconcilliation de vos subjectz, Voz Majestez
desirent qu'elle le preigne pour ung tesmoignage que, comme vous
estes correspondant a son desir sur le bien de vostre royaulme,
qu'aussi bien le serez vous sur le bien et paciffication du sien, et
sur ce que vous entendrez bientost que ceste eslevation, qui a apparu
en son pays du North, est esteinte ainsi que je le vous ay desja
mande.

La dicte Dame, usant la dessus de beaucoup de mercyementz, m'a fort
prie de vous assurer que toute ceste guerre du North est veritablement
achevee, et que le comte de Northomberland, se retirant en Ecosse, est
tumbe ez mains du comte de Mora; que le comte de Vuesmerland s'en est
fouy seul, et abandonne des siens, aux montaignes des frontieres; et
que plus de cinq cents gentishommes des leurs sont prins, le reste
discipe, et plusieurs executez; et qu'elle ne prendroit que pour une
risee toute ceste entreprinse, tant elle a este folle et legiere,
n'estoit qu'il luy faict mal au cueur qu'il s'y soit trouve mesle ung
seul homme de qualite.--"Car jamais subjectz, dict elle, n'eurent
moins d'occasion que les siens de mouvoir choses semblables contre
leur prince."

Et luy ayant seulement replique ce mot: "c'est qu'il est fort a
craindre que, tant que la division de la religion durera, que l'on
sera toutz les ans a recommancer," elle m'a soubdain respondu qu'a la
verite, puisque les Protestans commancent de proposer entre eulx,
assavoir s'il y a aucune cause pour laquelle l'on puisse, sellon Dieu
et conscience, se soubstraire de l'obeyssance d'ung prince, et le
demettre de son estat; ainsy que le Pape, de son coste, declaire aussi
les estats de ceulx, qu'il tient pour scismatiques ou heretiques,
toutz comis et vacquans; elle estime que toutes les couronnes de la
Chrestiente sont assez mal asseurees, et que, de sa part, elle ne se
montrera jamais opiniastre de ne se conformer aulx aultres princes
chrestiens, quant Dieu leur aura mis au cueur de procurer, toutz
ensemble, la reunyon de l'esglyze de Dieu.

Apres cella, Sire, j'ay mene le propos a parler de la Royne d'Escoce,
faisant toutjour instance de sa liberte, bon traictement et
restitution. Sur quoy elle m'a dict que Voz Majestez Tres Chrestiennes
en avez parle amplement a son ambassadeur, et qu'elle vous prie de
considerer que le differand est entre deux princesses qui vous sont
parantes, allyees et confederees; desquelles vous debviez egallement
peser leur droict, et n'avoir en tant d'affection celluy de la Royne
d'Escoce que ne regardiez a conserver le sien; et qu'elle vous fera
remonstrer encores d'aultres choses par son dict ambassadeur, es
quelles elle espere que vous luy ferez favorable responce; et ay
cogneu, Sire, que les propos que Voz Majestez ont tenu la dessus au
dict ambassadeur ont grandement esmeu la dicte Dame, a laquelle j'ay
dict que, puysque vostre intention se trouve conforme aulx
continuelles instances que je luy ay faictes icy de vostre part pour
la Royne d'Escoce, que je la suplye de deposer a ceste heure le cueur
et le courroux qu'elle a contre elle, puysqu'elle s'est justiffiee de
toutz ces troubles du North, pour se la randre desormais tant attenue
et obligee, qu'elle n'ayt a estre jamais rien tant que toute sienne;
et que, pour l'amour de Voz Majestez Tres Chrestiennes, qui tant l'en
priez, elle veuille aussi faire quelque chose pour son bien, n'estant
possible que vous puyssiez laysser de le pourchasser tant que vous la
voyez restituee, ce que vous desirez toutesfoys estre sellon son gre
et contantement.

Elle m'a promiz la dessus, qu'aussitost qu'une responce, qu'elle
attant d'Escoce, sera arrivee, elle ne differera d'ung seul jour
d'entendre en l'affaire de la dicte Dame, et y prendre ung si bon
expediant qu'elle espere que vous en serez contant; dont de tout ce
qui s'en resouldra elle mettra peyne que vous en soyez adverty: et
remettant, Sire, plusieurs aultres choses, que j'ay notees de ses
propos, au premier des miens que je vous depescheray, je bayseray en
cest endroict tres humblement les mains de Vostre Majeste, et
supplieray le Createur qu'il vous doinct, Sire, en parfaicte sante,
tres heureuse et tres longue vie, et toute la grandeur et prosperite
que vous desire.

     Ce IVe jour de janvier 1570.

   Je crains asses qu'on veuille mettre en avant l'eschange de la
   Royne d'Escoce et du comte de Northomberland; vray est qu'il ne
   s'en entend encores rien.


     A LA ROYNE.

Madame, je mectz en la lettre, que j'escriptz au Roy, aulcuns propos
de la Royne d'Angleterre, touchant ceulx que, par les deux dernieres
depesches de Voz Majestez, vous m'avez commande de luy tenir, sur
lesquelz me reste a vous dire, Madame, qu'il semble que ceste
princesse et les siens soyent bien ayses, mais diversement, qu'il se
face une paciffication en vostre royaulme; elle, affin d'estre exempte
de bailler secours a ceulx de la Rochelle, et ne venir a vous faire
quelque manifeste offance pour eulx, et mesmes aura plaisir que les
choses se facent a votre grand advantaige; et eulx, pour n'ozer
meintenant guieres presser leur Mestresse de les secourir, ny
d'attempter rien qui vous puysse desplayre; mais ilz vouldroient que
l'advantaige demeurat a ceulx de l'aultre party, sur la soubmission
desquelz, laquelle leur ambassadeur a escripte par deca, encores que
le jeune comte de Mensfelt fut desja despeche, ilz le font temporiser,
affin d'attandre quelle yssue prendra ce que le Sr de La Personne en a
commence de traicter. Et doublant asses que la paciffication ne s'en
puysse bien ensuyvre, luy et le Sr de Lombres incistent grandement de
fayre resouldre icy quelque secours de pouldres et d'armes, et de
quelque nombre de gens de cheval, pour l'envoyer a Mr l'Admyral,
s'esforceans de persuader qu'il est encores si fort qu'avec bien peu
d'ayde, il se monstrera plus releve que jamais, et qu'on luy veuille
aussi (soubz caution) assister de quelques deniers, pour envoyer au
duc de Cazimir, affin de souldoyer des gens de pied, sans lesquelz il
n'oze mettre en campaigne les gens de cheval qu'il a toutz prestz; et
que d'ailleurs le prince d'Orange, voyant qu'une sienne entreprinse
qu'il avoit en Flandres est descouverte, se dellibere de tourner tout
son aprest aulx choses de France; lesquelles propositions demeurent
encores en suspens; et je metz peyne, en tout evenement, de les
retarder ou empescher, aultant qu'il m'est possible.

Quant a ceulx du North, j'ai vollu verifier si ce que m'en a dict la
dicte Dame estoit vray, parce qu'on luy deguyse asses souvent les
nouvelles; mais l'on m'a confirme la route des deux comtes et de toute
leur armee, laquelle a este de quinze mil hommes; dont y en avoit sept
mille de pied bien armez, et deux mil de cheval en aussi bon equipaige
qu'il s'en peult trouver en Angleterre; et que n'ayantz, pour leur
irresolution et mauvais accord, oze venir au combat, ilz se sont
retirez en la frontiere d'entre l'Angleterre et l'Escoce, ou celluy
de Northomberland et sa femme sont tumbez ez mains d'un armestrang[1],
qu'on a estime le devoir incontinent livrer au comte de Mora; et que
celluy de Vuesmerland, en habit deguyse, s'en est fouy au plus haut
des montaignes, ayant pour ceste occasion ceste Royne envoye casser
incontinent son armee, et revoquer le comte de Vuarvic. Mais aulcuns
estiment que le dict armestrang n'est pour consigner le comte de
Northomberland a celluy de Mora, ains plustost pour le relever et pour
luy ayder a remettre sus nouvelles forces.

  [1] Partisan, chef de bande.

Au reste nul propos n'esmeust tant ceste Royne que quant on luy parle
de la Royne d'Escoce, et ce que Voz Majestez en ont dernierement dict
a son ambassadeur a faict beaucoup d'effect envers elle. J'ay bien
vollu, pour mon regard, tirer de la propre parole de la dicte Dame ma
justiffication de ne luy avoir, sur les affaires de la dicte Royne
d'Escoce, ny en nulle autre matiere, jamais dict ung seul mot qui
l'ayt peu offancer; de quoy elle m'a randu le tesmoignage tout clair
et prompt, que non seulement elle n'a trouve jamais mauvaise, ains
tres agreable, ma facon de parler, et la substance de toutz mes
propos, ainsy que je les luy ay dictz, et qu'elle vous fera expliquer
que ce qu'elle a prins a cueur de mon dire est pour luy avoir asseure
que Voz Majestez reputeroient toucher a leurs propres personnes les
torts et indignitez qu'on feroit a celle de la Royne d'Escoce; et
qu'elle s'estime vous apartenir en si bonne part, qu'elle doibt bien
estre tenue en quelque compte et respect envers Voz Majestez aussi
bien que la dicte Royne d'Escoce. A quoy je luy ay satisfaict si bien
que, prenant rayson en payement, elle a promis d'entrer bientost en
quelque expediant touchant les affaires de la dicte Dame; et m'a prie
au reste de vous escripre fort affectueusement que, a ce changement de
gouverneur de Bretaigne, il vous playse de commander a celluy qui
l'est meintenant, et a son lieutenant, de donner libre et sur accez
aulx Angloix, de leur pouvoir aller demander justice; et que
dorsenavant ilz la leur vueillent administrer eulx mesmes, puysqu'il
n'est possible qu'ilz la puissent aulcunement avoir des officiers et
magistratz du pays, car ses dicts subjectz ne peuvent plus supporter
les oltraiges qu'ilz y recoipvent ordinairement.

Depuis le partement du Sr Chapin, l'on a fait exorter les estrangiers
de s'abstenir de tout commerce avec les subjectz du Roy d'Espaigne et
de ne couvrir aulcunement leurs trafficqs par lettres, ny soubz noms
empruntez d'aultres merchantz; et neantmoins la dicte Dame a
vollontairement offert au dict Sr Chapin d'admettre l'ambassadeur
d'Espaigne a parler et traicter avecques elle comme auparavant, sur le
moindre mot que le Roy d'Espaigne luy en vouldra escripre.

Je bayse tres humblement les mains de Vostre Majeste et prie Dieu,
qu'il vous doinct, etc.

     Ce IVe jour de janvier 1570.

   La Royne d'Angleterre, outre les susdicts propos, m'a tres
   honorablement parle, et avec aparance de bonne affection, de Voz
   Majestez et de Monseigneur vostre filz, et qu'elle avoit avec
   grand playsir ouy, du filz de Mr Norreys, plusieurs actes
   genereux et de grand vertu du Roy et de mon dict Seigneur,
   lesquelz elle luy avoit faict reciter plus de deux foys, sellon
   qu'il disoit les avoir veuz et les avoir aprins de ceulx qui les
   scavoient bien.--Ceulx de ce conseil, et mesmement le comte de
   Lestre, m'ont faict pryer d'octroyer mon passeport au Sr
   Barnabe, qu'ilz depeschent, avec commission de ceste Royne, pour
   aller recouvrer une grande nef venicienne, chargee de plus de
   cent cinquante mil escus de merchandize, qu'on envoyoit en ceste
   ville, laquelle le capitaine Sores a prinse despuys ung mois;
   affin que, si le dict Barnabe est rencontre par les galleres ou
   navyres francoys, ilz ne luy facent poinct de mal. Je ne scay
   s'il yra poursuyvre le dict Sores jusques a la Rochelle.




LXXXIIe DEPESCHE

--du Xe jour de janvier 1570.--

(_Envoyee jusques a Callais par homme expres._)

  Ferme persuasion ou l'on est en Angleterre que la paix sera
    conclue en France.--Nouvelles du Nord et de la
    Flandre.--Meilleur traitement fait a la reine
    d'Ecosse.--Crainte des Anglais que le roi, delivre de la guerre
    civile, ne donne assistance aux Espagnols dans les Pays-Bas
    pour attaquer l'Angleterre.


     AU ROY.

Sire, il est venu adviz a la Royne d'Angleterre, par la voye de la
mer, que ceulx de la Rochelle tiennent deja comme pour conclud le
propos qu'ilz vous ont faict requerir de la paix; et, par ainsy, que
vostre royaulme s'en va hors de troubles, et vous, Sire, en bon trein
de remettre sus fort bien et bientost vos afferes, sans qu'il
aparoisse que, pour toutes ces horribles guerres passees, il vous y
soit advenu aulcune diminution, ny en l'estendue de vostre estat, ny
en l'affection de vos subjectz, ains plustot, une augmentation partout
de vostre grandeur; de laquelle le fondement, en cette mesmes
division, s'est monstre si ferme qu'on a opinion, s'il est une foys
bien reuny, que nulles forces humaines le pourront jamais esbranler.
Dont ceste Royne et les siens continuent, a ceste heure, de me fere
meilleure demonstration que jamais de vouloir perseverer en bonne paix
et amytie avec Vostre Majeste; et n'ont encore depesche le jeune comte
de Mensfelt, ny rien respondu au Sr de Lombres, attendans si la fin du
dict propos viendra a bonne conclusion, ou bien s'il sera rompu. Et,
cependant, est arrive ung homme d'Allemaigne, lequel, a ce que
j'entans, raporte que le Cazimir ne leve pas encores ses reytres, mais
qu'il a distribue, ces jours passes, une somme de deniers aulx
capitaines, affin d'estre pretz, quant il les mandera; et il parle
aussi des praticques et menees du prince d'Orange.

Les choses d'icy ne monstrent, a ceste heure, guieres grand mouvement,
estantz ceulz du North separez et rompuz d'eulz mesmes, ainsy que je
le vous ay confirme par mes precedantes du IIIIe de ce moys. Il est
vray que, de tant que les deux comtes ne sont au pouvoir de la Royne
d'Angleterre ny ne sont pour y estre aiseement livrez, parce qu'on
dict que celluy de Northomberland est avec milor de Humes et avec le
ser de Farmihirst, comme avecques ses amys; et celluy de Vuesmerland,
avec le comte d'Arguil, qui le trette bien; la chaleur de leur
entreprinse n'est encores refroydie aulx cueurs des Catholiques, ny en
ceulz des malcontantz; lesquelz demeurent d'ailleurs en quelque
esperance du duc d'Alve, par la mesme peur et grande souspecon qu'ilz
voyent que la Royne d'Angleterre et ceulx de son conseil se donnent
des aprestz qu'il faict, qui leur sont confirmez par plusieurs
secrectes lettres qu'arrivent ordinairement a la dicte Dame des Pays
Bas; et mesmes l'asseurent que, despuys le retour du marquis de
Chetona, le dict duc s'est resolu de vouloir recouvrer, commant que ce
soit, ses deniers, et les marchandises d'Espaigne arrestees par deca,
et que, pour y commancer par quelque bout, il a commande de consigner
toutz les biens des Anglois, qui estoient en Anvers, a certains
Genevois qui ont faict ung party de six centz mil escuz avec le Roy
d'Espaigne; dont ceulx cy se preparent, avec grand dilligence, au long
de la coste qui regarde vers Flandres, pour resister a ses
entreprinses. Je prendray garde a quoy, jour par jour, cella
s'acheminera, affin de vous en donner toutjour adviz.

Despuys la derniere instance que j'ay faicte a ceste Royne pour la
Royne d'Escoce, elle l'a faicte ramener a Tutbery, en la compaignie du
comte de Cherosbery seul; s'en estant celluy de Untington alle, qui a
este du tout descharge de sa garde, et elle remise en ung peu plus de
liberte, avec demonstration a monseigneur l'evesque de Roz de quelque
faveur davantaige en ceste court, et d'y mieulx recepvoir ses
remonstrances, qu'on n'avoit faict toutz ces jours passez. Ce qui nous
remect en quelque esperance que nous pourrons bientost (si nouvel
accident ne survient) obtenir une ou aultre provision ez afferes de la
dicte Dame. Sur ce, etc.

     Ce Xe jour de janvier 1570.


     A LA ROYNE.

Madame, ce qui s'espere de la paciffication des troubles de vostre
royaulme ne monstre aporter, a ceste heure, tant de soupecon a la
Royne d'Angleterre ny aulx siens, comme il sembloit que, du
commancement, ilz eussent tres ferme opinion que la fin de nostre
guerre seroit ung commancement a eulx d'y entrer. Il est vray qu'ilz
ne sont du tout dellivrez de cette peur, craignantz, a ce qu'ilz
disent, que l'estroicte intelligence, que le duc d'Alve a avecques Voz
Majestez, vous attire de son party contre l'Angleterre; car,
aultrement, il leur semble qu'ilz n'ont guieres a le craindre, veu le
credict et faveur de ceste Royne en Allemaigne. Et ainsy, ilz vont
temporisant avecques luy, sans admettre ny rejecter aussi les termes
de l'accord, esperantz qu'ilz se pourront, dans peu de jours,
esclarcyr de vostre couste, pour scavoir commant mieulx se conduyre du
sien; et n'estantz encores bien asseurez si le propos de la paix
prendra bonne resolution en France, ilz tiennent leurs delliberations
en suspens, dillayantz la depesche du jeune comte de Mansfelt, et leur
responce au Sr de Lombres; et pareillement de ne toucher aux afferes
de la Royne d'Escoce, jusques a ce que leur ambassadeur, Mr Norrys,
leur ayt mande la certitude du tout; et n'ont faict plus grand
empeschement a ung courrier du duc d'Alve, qui est arrive depuys cinq
jours, que de l'avoir conduict a la court et visite seulement le
dessus de ses pacquetz, lesquels, se doutans bien qu'ilz estoient en
chiffre, l'ont renvoye avec les dicts pacquetz bien cloz a Mr
l'ambassadeur d'Espaigne, et luy ont ottroye passeport pour s'en
pouvoir retourner de della, bien qu'ilz ne layssent pourtant de vivre
toutjour en grande deffiance du dict duc. A l'occasion de quoy ilz
dressent de grandes forces et ordonnent beaulcoup de gens de cheval,
pistoliers, et renforcent les garnysons tout le long de la coste qui
regarde les Pays Bas; sur ce, etc.

     Ce Xe jour de janvier 1570.




LXXXIIIe DEPESCHE

--du XVe jour de janvier 1570.--

(_Envoyee expres jusques a Callais par Olivier Cambernon._)

Efforts que l'on fait en Angleterre pour impliquer le duc de Norfolk
et la reine d'Ecosse dans la revolte du Nord.--Le comte de
Northumberland livre dans sa fuite au pouvoir du comte de
Murray.--Mission d'Elphinstone en Angleterre.--Proposition emise dans
le conseil de demander l'echange du comte de Northumberland contre la
reine d'Ecosse.--Preparatifs de guerre faits en Allemagne pour
soutenir les protestans de France.--Forces redoutables reunies sur mer
par les protestans de France et d'Allemagne.--Negociations de
l'Angleterre avec les Pays-Bas.--Motifs politiques qui engagent
Elisabeth a soutenir les protestans de France; espoir que cependant la
paix ne sera pas troublee.


     AU ROY.

Sire, il ne se faict, a ceste heure, aulcune plus grande dilligence
par deca, apres avoir esteint l'eslevation du North, que de cercher
d'ou elle est procedee, et qui sont les principaulx, qui ont heu
intelligence avec les deux comtes; en quoy s'engendrent plusieurs
malcontantemens et malveuillances qui se descouvrent toutz les jours
en plusieurs endroictz et villes de ce royaulme, et se continuent
jusques a la court; mesmes semble que, des champs ou la guerre estoit,
elle se soit transferee ez cueurs et affections des hommes, et dict on
que de la procede le retardement de la liberte du duc de Norfolc,
lequel aultrement estoit en trein de sortir bientost de la Tour pour
estre remis en son logis de ceste ville; mais les divisions et
competances de ceulx du conseil l'empeschent, lesquels veulent
monstrer qu'ilz concourent toutz contre la cause de l'eslevation, et,
encor que nulz manifestement ne le chargent de rien d'icelle,
neantmoins les ungs s'efforcent de l'y trouver embrouille, et les
aultres de l'en declairer exempt; ny n'est moindre leur contention sur
le faict de la Royne d'Escoce, soit pour le regard de la dicte
entreprinse du North, ou soit pour ses aultres afferes, es quelz ses
amys et serviteurs, qu'elle a en ce royaulme, ne se monstrent, pour
chose qui soit advenue, moins fermes en sa faveur, ny aussi ses
adversaires moins vehementz contre elle que auparavant. Et cependant
le gouverneur de Barvich a envoye a la Royne d'Angleterre une lettre
du comte de Mora, par laquelle, de tant que la dicte Dame ne l'a
vollue communiquer a personne et qu'elle a fait semblant d'y avoir
trouve plusieurs veriffications de l'entreprinse du North, quelques
ungs des grandz en demeurent en peyne; et bientost apres, est arrive
devers elle le ser Nicollas Elphingston, tres familier et inthime du
dict de Mora, lequel elle a curieusement et avec grand affection ouy,
mais ne se publie encores rien de l'occasion de sa venue, si n'est
qu'on dict qu'il a aporte la depposition du comte de Northomberland,
lequel estant enfin tumbe ez mains du comte de Mora, il l'a faict
mettre dans Lochlevin, ou la Royne d'Escoce estoit prisonniere; mais
je crains que le dict Elphingston ayt charge de renouveller le propos
de consigner la Royne d'Escoce au dict de Mora, moyennant les ostages
qu'on luy a demande, ou bien de fere l'eschange d'elle et du dict
comte de Northomberland, ce que je scay avoir este deja propose en ce
conseil, ainsy que je l'avois auparavant bien preveu; mais il semble
qu'il ne peult aucunement venir au cueur de la Royne d'Angleterre de
le debvoir fere, et y a aulcuns des siens qui ne sont pour le
consentyr, tant y a que la pouvre princesse et ceulx, qui portons icy
son faict, en sommes en grand peyne; mesmement a ceste heure que le
comte de Lestre, lequel a accoustume de proceder d'une plus honneste
et genereuse facon envers elle que les aultres du dict conseil, s'en
est, pour quelque occasion (et croy que pour les differans de court),
alle en sa mayson de Quilingourt, ou, toutesfoys, l'on croyt que la
Royne d'Angleterre ne le larra longtemps sans le fere revenir.

J'entendz que ung secretaire du comte Palatin vient d'arriver, lequel
fault que soit passe par Flandres (car la navigation de Hembourg et de
Hendein est serree des glaces jusques en mars) ou bien echappe par la
France. Il est alle droict a Vuyndesor, et n'ay encores rien peu
aprandre de sa commission, si n'est par ung qui l'a observe en
passant, qui a comprins de luy qu'il vient pour avoir de l'argent, ou
bien lettre de credit et de responce a certains juifz qui ont promiz
de fornir une somme en Allemaigne, et qu'il est tout certain que le
Cazimir et le prince d'Orange ont une armee preste pour entrer en
France, a ce prochain primtempz; dont le jeune comte de Mensfelt s'est
eslargy de dire, qu'aussitost qu'il arrivera en Allemaigne avec la
depesche de ceste princesse, le dict de Cazimir commancera de marcher;
ce que l'ambassadeur d'Espaigne, qui est icy, lequel j'avois hier a
disner en mon logis, m'a confirme, bien qu'il crainct, si le propos de
la paix se conclud en France, que tout cella aille tumber sur les bras
du duc d'Alve; et, ce pendant, le capitaine Sores a prins une seconde
nef venicienne, plus riche que la premiere, et faict on compte que la
charge des deux vault plus de trois cenz mil escuz, oultre quatre
vingtz pieces de bonne artillerye qu'il y a dedans, et oultre les
deulx vaysseaulx, qui sont les deux meilleurs de la mer; de quoy toutz
les merchans, tant naturelz que estrangiers, de ce royaulme, demeurent
fort scandalizez contre Mr le cardinal de Chatillon, et requierent
ceste Royne d'y pourvoir; mais, ou soit qu'elle et les siens n'ayent
moyen de le fere, ou bien que, pour s'exempter de prester de l'argent
a ceulx de la Rochelle, ilz leur veuillent permettre de se prevaloir
de ceste riche et grande prinse, ilz dissimulent et prolongent les
remedes; et est a craindre que le dict Sores, avec tant de bons et
grandz vaysseaulx, et bien artillez, qu'il a a ceste heure, et le Sr
de Olain, et le bastard de Briderode, qui en ont ung aultre bon
nombre, ne tiennent dorsenavant bien fort subjecte ceste estroicte
mer, et mesmes qu'ilz ne dressent quelque entreprinse sur vos
galleres; bien qu'on m'a dict, Sire, que le dict de Olain est alle
jusques en Allemaigne porter soixante mil escuz au prince d'Orange du
butin de ses prinses de mer.

Le Sr Thomas de Fiesque poursuyt d'accomoder icy le faict des deniers
et merchandises, prinses et arrestees par deca sur les subjectz du Roy
d'Espaigne, au nom des merchans a qui elles appartiennent, proposant
que les deniers, qui sont en especes, et pareillement ceulx qui
proviendront des merchandises, demeurent ez mains de ceste Royne
jusques a ung entier accord, en ce qu'elle leur permette de les
vandre, et qu'elle leur veuille bailler pour respondant la chambre de
Londres, de payer le tout a bons termes, apres qu'elle s'en sera
servye. Sur ce, etc.

Ce XVe jour de janvier 1570.


     A LA ROYNE.

Madame, le surplus que j'ay a dire a Vostre Majeste, oultre le contenu
en la lettre que j'escriptz presentement au Roy, je le reserve a vous
mander par le Sr de La Croix, aussitost que l'ung des miens, qui sont
par della, sera arrive, et n'adjousteray icy, Madame, si n'est qu'on
parle diversement en ce royaulme de la paix qui se trette en France,
estantz ceulx des deux religions en contraires esperances la dessus;
scavoir: les Catholiques, que des grandes et notables victoires, que
Monseigneur vostre filz a gaignees, ayt a reuscyr ung accord fort
advantaigeux pour nostre religion et tres honnorable pour le Roy; et
les Protestantz, que monsieur l'Admyral s'estant aulcunement reffect,
et pres d'estre, dans six sepmaines ou deux moys, secouru du prince
Cazimir, n'ayt a quicter rien de ce qui apartient a la leur, ny en
l'exercisse, ny en l'establissement d'icelle dans le royaulme; et
estiment, les ungs et les aultres, que leur propre faict deppend du
succez des choses de della; dont, encor que la Royne d'Angleterre et
les plus moderez d'aupres d'elle dettestent asses les guerres des
subjectz, neantmoins, ceulx qui ont plus d'auctorite et de manyement
pres d'elle, desirans que la part des Catholiques demeure fort oprimee
par deca, condamnent en toutes sortes l'entreprinse de ceulx du North
comme inique, et luy coulorent de quelque equite celle de France et
luy persuadent, que du maintien d'icelle deppend la seurete de son
estat et du tiltre de son royaulme, et de la legitime qualite de sa
personne; laquelle aultrement seroit par les Catholiques tenue
illegitime. Ce qui faict, Madame, qu'encor que ceste princesse ayt
grand regrect a la prinse de ces deux grandes nefz veniciennes, et
qu'elle sente que, pour aulcun respect, il tourne au prejudice de sa
reputation que, l'une, en partant d'icy, et l'aultre, en y arrivant,
ayent este prinses en la plaige et quasi dans les portz de son
royaulme; neantmoins, pour n'incommoder ceulx de la dicte religion,
iceulx de son dict conseil la contraignent de differer et dissimuler
le remede, que tres volontiers elle donroit aulx merchans; et le
secretaire Cecille a asses soubdain respondu a ceulx qui l'en ont
sollicite, que ceulx de la Rochelle avoient guerre contre les
Veniciens, parce qu'ilz ont preste de l'argent au Roy; et mesmes,
aulcuns a ce propos m'ont interroge si la Royne de Navarre n'estoit
pas en actuelle possession de quelque partie de son royaulme, ayant
este propose en ce conseil, si, comme Princesse Souveraine, elle ne
pouvoit pas declarer une guerre, apres l'avoir jugee juste et
legitime. Sur quoy, me doubtant bien pourquoy l'on me faisoit ceste
demande, j'ay respondu que la dicte Dame n'a rien qui ne soit, ou
mouvant de la couronne de France, ou tenu soubz la protection
d'icelle, et ainsy n'ont rien gaigne sur moy de cest endroict.

J'ay receu l'acte de mainlevee, qui a este faicte a Roan, des biens
des Anglois, de laquelle ceste Royne et les siens se sont fort
contentez, et ont, de leur part, desja procede de mesmes a la
restitution des biens que les Francoys ont peu monstrer leur apartenir
par deca, et continuent encores toutz les jours de leur faire justice.
Ilz se plaignent seulement de Bretaigne, et suplient Vostre Majeste
d'y donner ordre. Il me semble qu'en toutes sortes, ceste Royne et le
general de son royaulme veulent perseverer en bonne paix, et ouverte
amytie, avecques Voz Majestez Tres Chrestiennes; mais que, en
particullier, aulcuns passionnez feront toutjour, soubz main, tout ce
qu'ilz pourront, et icy, et en Allemaigne, pour ceulx de la Rochelle,
et feroient davantaige si, avec vostre authorite, je ne mettois peyne
de les empescher. Sur ce, etc.

     Ce XVe jour de janvier 1570.




LXXXIVe DEPESCHE

--du XXIe jour de janvier 1570.--

(_Envoyee expres jusgues a Callais par Letorne, estant le sieur de La
Croix tumbe malade, dont il est alle a Dieu._)

  Intrigues a la cour de Londres; rivalites entre Leicester et
    Cecil.--Nombreuses executions faites par le comte de Sussex a
    la suite de la revolte du Nord.--Moderation du comte de Warwick
    a l'egard des insurges qui sont tombes en son pouvoir.--On
    croit que les Ecossais aideront le comte de Westmorland a
    rentrer en Angleterre.--Negociation d'Elphinstone.--Crainte que
    l'on doit avoir en France du cote d'Allemagne.--Sollicitation
    faite aupres de la reine d'Ecosse par le comte de Huntingdon
    pour qu'elle consente a se marier avec Leicester.--Clauses d'un
    traite qui lui est propose pour son
    retablissement.--Preparatifs faits par le prince d'Orange
    contre les Pays-Bas.--_Avis_ donne au roi de divers bruits que
    l'on fait courir a Londres sur les mesintelligences qui se
    seraient elevees a la cour de France.--_Memoire secret_.
    Soupcons eleves contre le duc de Norfolk, le duc d'Albe, la
    reine d'Ecosse, et l'ambassadeur de France au sujet de la
    revolte du Nord.--Menees du duc d'Albe en
    Angleterre.--Declaration d'Elisabeth que la reine d'Ecosse a
    forme le projet de s'emparer de la couronne d'Angleterre pour
    reduire le royaume a la religion catholique.--Proposition faite
    par l'ambassadeur d'Espagne au roi de France de former une
    ligue pour retablir Marie Stuart sur le trone d'Ecosse, et la
    religion catholique en Angleterre.--Conduite qu'a du tenir
    l'ambassadeur de France a cet egard.--Projets que l'on doit
    supposer a l'Espagne.


     AU ROY.

Sire, pour l'occasion des troubles du North, la Royne d'Angleterre,
au commancement de ceste annee, a advise d'augmenter son conseil d'ung
nombre de personnaiges miz a sa devotion, lesquelz elle a pourveuz
d'aulcuns offices qui vacquoient de longtemps, qui ont lieu en son
dict conseil, comme est le contrerolleur, trezorier, vychambrelan, et
aultres de sa mayson; en quoy la contention n'a este petite en sa
court, entre ceulx qui aspiroient a cella, ou pour eulx mesmes ou pour
y en mettre de leur faction, ou bien pour empescher qu'il n'y en
entrat plus grand nombre; et est advenu, par le moyen du comte de
Lestre, que le sire Jacques Croft a este faict contrerolleur, bien
qu'on ayt crye qu'il estoit papiste; mais, possible, l'y a t on admiz
plus vollontiers pour estre auculnement estime ennemy du duc de
Norfolc, et le Sr de Frocmarthon, qui y pretandoit grandement, a este
du tout descheu pour ceste foys, demeurant comme banny de court; et
semble que, pour ces contentions, le comte de Lestre se soyt despuys
absente, et qu'entre luy et le secretaire Cecille, lequel est en plus
grand credict que jamais, y ayt beaulcoup de simulte, et que
neantmoins il ne sera longtemps sans revenir.

Le comte de Sussex poursuyt de fere de grandes executions a Durhem et
Artelpoul, et aultres lieux de son gouvernement, sur ceulx qui avoient
prins les armes, ayant desja faict pendre, outre ceulx du commun, bien
cent personnaiges de qualite, baillifz, connestables ou officiers, et
pareillement les prestres qui estoient avec eulx, nommeement le Sr
Thomas Plumbeth, estime homme fort scavant et de bonne vie, et pense
l'on qu'il se monstre aussi vehement, pour effacer le souspecon qu'on
a heu de luy; et, au contraire, le comte de Vuarvich s'y porte fort
modestement, lequel a envoye supplier la Royne d'octroyer remission a
ces pouvres gens, ce que, en partie, elle a concede; et l'admyral
Clinton est demoure encores a Vuodderby, avec mil hommes, pour
contenir le pays, et pour empescher que le comte de Vuesmerland, avec
l'assistance des Escossoys, ne puisse rentrer en armes en Angleterre,
ce que l'on crainct asses qu'il face, parce qu'il est avec le ler de
Farnihyrst, affectionne serviteur de la Royne d'Escoce, et que les
aultres principaulx de l'entreprinse sont avecques d'aultres seigneurs
escossoys, leurs amiz, de ce mesme party; et que aulcuns se sont
acheminez a Dumbertran. Le seul comte de Northomberland a este prins
et livre au comte de Mora, qui l'a incontinent faict mettre dans
Lochlevyn; et a soubdain depesche devers ceste Royne le Sr Elphiston,
son familier, lequel, a ce que j'entendz, raporte plusieurs choses de
la depposition du dict de Northomberland, et plusieurs aultres, pour
fere acroyre que la Royne d'Escoce et l'evesque de Roz ont induict le
dict de Northomberland de prendre les armes; a quoy semble qu'on
n'adjoute grand foy: et, d'abondant, monstre excuser le dict de Mora
de ne pouvoir, en bonne conscience, ny sellon son honneur, ny encores
sellon les loix du royaulme d'Escoce, rendre icelluy comte, mais par
mesme moyen, il faict instance a la Royne d'Angleterre de luy prester,
pour chose fort importante au bien des deux royaulmes, une somme
d'argent; et tout ainsi qu'on luy donne l'esperance qu'il en pourra
avoir, il la donne, encores plus grande, que le dict de Northomberland
pourra estre randu, et espere davantaige qu'en le rendant, il se
pourra aussi tretter de randre au dict de Mora la Royne d'Escoce: dont
il prepare de s'en retourner en grand dilligence devers luy.

Cependant, Sire, nous ne serons paresseulx de luy preparer toutz les
obstacles qu'il nous sera possible, et pareillement au secretaire du
comte Pallatin, lequel demande en general assistance de deniers, affin
de lever gens pour les secours et deffance de la nouvelle relligion en
France, et pour fere une descente contre le duc d'Alve en Flandres;
dont aulcuns estiment qu'il ne s'en retournera sans quelque provision,
tant y a qu'il ne luy a este encores respondu sellon son desir.
Neantmoins, je vous supplie tres humblement, Sire, de fere
soigneusement prendre garde aulx mouvemens d'Allemaigne; car l'on
tient icy pour chose fort certayne qu'il y a armee preste, et qu'elle
n'est pour aller en Flandres, ny pour s'adresser ailleurs qu'en
France, tant que la guerre y durera, et que le Sr d'Olain a porte au
prince d'Orange plus de six vingtz mil escuz, oultre que les bagues de
la Royne de Navarre sont en Allemaigne, et les nefz veniciennes,
riches de trois centz mil escus, sont desja arrivees a la Rochelle; et
quant bien ceste Royne ne vouldra rien debourcer, les esglizes
protestantes de son royaulme ne lairront pourtant d'y envoyer quelque
notable subvention, comme celle de l'annee passee, qui fut de cent mil
escuz, ny la dicte Dame, quant bien ne le vouldroit, ne le pourra
contredire, tant le feu de cette matiere est, a ceste heure, ardemment
espriz en ce royaulme comme je croy qu'il est de mesmes ailleurs.

La Royne d'Escosse est meintennant a Tutbery, accompagnee seulement du
comte de Cherosbery et des siens, qui luy octroyent plus de liberte
qu'ilz ne souloyent; elle se porte bien, et encores que plusieurs
choses se soyent opposees aulx esperances que nous avions de ses
afferes, il nous en reste quelques aultres qui, possible, viendront a
bon effect; et j'ay desja quelque adviz que ceux de son party en
Escosse pretendent de se mettre bientost en campaigne, remectant,
Sire, au Sr de La Croix de vous faire entendre aulcunes aultres
particullaritez, sur lesquelles je vous supplie tres humblement luy
donner foy. Sur ce, etc.

     Ce XXIe jour de janvier 1570.


     A LA ROYNE.

Madame, par le contenu de la lettre que j'escriptz au Roy, et par
l'instruction que j'ay baillee au Sr de La Croix, je fays entendre a
Vostre Majeste les principalles choses, qui me semblent regarder
meintenant icy l'interest des vostres; et ne vous diray davantaige,
Madame, si n'est que le comte de Huntington, pendant qu'il a este a la
garde de la Royne d'Escosse, l'a si souvant sollicitee de se departir
du propos du duc de Norfolc, pour entendre a celluy du comte de Lestre
son beau frere, que, pour ne se pouvoir la dicte Dame excuser de
quelque responce, elle luy a dict que, pour ceste heure, elle n'avoit
rien moins a penser qu'a se marier, et qu'aussi le comte de Lestre
avoit bien toute aultre pretencion, avec ce que, si elle contradisoit
meintennant au desir de ces seigneurs, qui luy avoient si expressement
escript en faveur du duc, elle craignoit fort de les irriter et
offancer, et que le comte de Lestre mesmes, qui en estoit l'ung,
prendroit une fort mauvaise opinion d'elle. De quoy l'aultre ne se
contantant, et la pressant de luy fere une plus particulliere
responce, elle, enfin, luy a dict tout rondement, que, si la Royne
d'Angleterre et les siens, lesquelz luy avoient propose le duc, ne
trouvoient bon que le propos passat en avant, qu'elle estoit toute
resolue de n'espouser jamais Anglois. Sur ce il s'est advance de dire
qu'elle faisoit fort bien, car aussi tout ce royaulme inclinoyt a ce
desir, et qu'il voyoit que, nonobstant toutz empeschemens, avant ne
fut deux ans, elle et le duc seroient maryes ensemble. Puys luy a
parle fort expressement de quatre choses; la premiere, de tretter
conjoinctement, entre l'Angleterre et l'Escosse, de l'establissement
de la nouvelle religion; la segonde, de fere une bien seure et
perpetuelle ligue entre les deux royaulmes; la troisiesme, de
consentyr que, par decrect de parlement, ce royaulme soit, apres elle,
toutjour transfere aulx males plus prochains de la couronne, parce que
le dict de Huntington vient de l'estoc d'iceulx; et la quatriesme, que
Voz Majestez Tres Chrestiennes veuillez depputter aulcuns pour
assister, de vostre part, icy, aulx choses qui seront proposees, entre
la dicte Dame et ses subjectz, sur la restitution d'elle, et sur le
faict du feu Roy d'Escoce son mary. Et a adjouxte que monsieur le
cardinal de Lorrayne feroit bien, comme prochain parant, d'intervenir
au jugement d'une si grande cause.

Nous sommes apres pour scavoir d'ou sont parvenus ces propos, et
semble que le dict comte de Lestre ne les advouhe, et que mesmes il
pense que la Royne d'Angleterre sera fort courroucee contre le dict
Huntington, quant elle les saura, et que tout cella est party de
l'invention du secretaire Cecille. La dicte Royne d'Escoce a tire ung
adviz du dict de Huntington, que le prince d'Orange praticque de fere
descendre dix mil Anglois en Flandres, et qu'avec cella, et ce qu'il
prepare en Allemaigne, joinct l'intelligence du pays, il espere d'en
chasser le duc d'Alve et les Espaignols, ce qui a este notiffie a
l'ambassadeur d'Espaigne. Sur ce, etc.

     Ce XXIe jour de janvier 1570.


AULTRE LETTRE A LA ROYNE

     (_du dict jour, ecrite en chiffres_).

Madame, parce qu'on publie, icy, a mon grand regrect, qu'il n'y a bon
accord entre le Roy et Monsieur, son frere, voz enfantz, et que douze
des principalles citez de France s'opposent a ce que Voz Majestez ne
puissent aulcunement accommoder, par voye de paciffication, les
guerres de vostre royaulme; qui sont deux choses dont Vostre Majeste
auroit, de la premiere, le plus extreme desplaisir, et nous, le plus
notable dommaige qui nous pourroit onques advenir; et la segonde
seroit pour torner a une fort pernicieuse consequence contre
l'auctorite du Roy, et droictement contre la vostre; mesmes qu'on m'a
dict qu'en quelques endroictz du monde l'on faict desja des desseings
la dessus, et que ceste Royne m'en pourra possible toucher quelque
mot, je vous suplie tres humblement, Madame, me commander ce que
j'auray a luy en respondre, ensemble a plusieurs seigneurs de ce
royaulme, et mesmement aulx Catholiques, qui envoyent souvant m'en
interroger, lesquelz demeurent toutz esbahys et desconfortez de ce
que, sept sepmaines a, je n'ay nulles nouvelles de Voz Majestez;
ausquelz toutesfoys j'ay bien desja desnye l'une et l'aultre de ces
nouvelles, comme les tenant toutes deux fort faulces, et sur ce, etc.

   MEMOIRE ET INSTRUCTION de ce que le Sr de La Croix a a dire a
   Leurs Majestez, oultre le contenu de la depesche.

   De ces troubles du North, qu'encor qu'ilz ayent este bientost
   apaysez, neantmoins, parce que, en mesme temps, s'est descouvert
   qu'en Norfolc l'on avoit entreprins de se saysir des armes, qui
   estoient ez maysons du duc de Norfolc, et de contraindre le sire
   Henry Hemart, son frere, d'estre chef d'une troupe de douze mil
   hommes qui se tenoient prestz pour marcher droict a la Tour de
   Londres, affin de tirer icelluy duc de pryson; et que, en Galles,
   les choses ne se monstroient guieres plus paysibles, ceste Royne
   est demeuree en plusieurs doubtes et deffiances de ses subjectz.

   Ce qui luy est augmente par l'opinion, qu'elle a, que
   l'intelligence du duc d'Alve y soit bien avant meslee, sellon
   que, par l'examen d'aulcuns du North, qui ont este executez, et
   de la depposition du comte de Northomberland, laquelle celluy de
   Mora a envoyee, il semble que cella luy ayt este confirme.

   En laquelle depposition, oultre que le dict de Northomberland
   charge les plus grandz de ce royaulme, l'on dict qu'il affirme,
   qu'ainsy que luy et le comte de Vuesmerland furent en campaigne,
   l'ambassadeur d'Espaigne et l'evesque de Roz envoyerent devers
   eulx ung homme expres, avec lettres, pour les conforter a leur
   entreprinse, et leur promettre un prochain secours du duc d'Alve,
   et pareillement de France, s'ilz se saysyssoient de quelque port.

   Duquel acte de l'evesque de Roz la dicte Dame a prins argument
   que la Royne d'Escoce, sa Mestresse, a bien peu estre mellee en
   cella, et par consequent moy a cause d'elle; car, aultrement,
   elle n'a aulcune conjecture que je m'en soys entremiz, ny que
   deca ny della la mer il y ayt este mene aulcune pratique au nom
   du Roy; et le dict acte n'est suffizant pour luy en fere prendre
   guieres grande opinion, parce qu'il ne se trouve que j'aye rien
   escript, ny mesmes que j'aye dict une parolle, ny heu aulcune
   conferance, avec personne qu'elle ayt occasion de souspeconner.

   Elle recoit asses souvant lettres d'aulcuns siens secrectz
   serviteurs, qui sont en Flandres, qui l'advertissent que le duc
   d'Alve prepare des entreprinses contre ce royaulme; et que la
   plus part de la noblesse d'Angleterre sont de son party; et que
   plusieurs d'icelle ont desja receu force escuz au soleil de luy;
   dont j'entends que milord de Coban, depuys naguieres, a envoye
   quatre des dictes lettres tout a la foys en ceste court, les deux
   signees de noms supposez et les aultres non signees lesquelles
   estant leues; au conseil auquel s'est trouve le comte de Pembrot,
   toutz les Protestantz ont incontinent jette les yeux sur luy, et
   il a fort hardyment repondu que ceulx qui escripvoient telles
   lettres estoient toutz meschantz d'accuser ainsy en general la
   noblesse d'un royaulme, et, s'ilz avoient cueur ny valleur, ilz
   debvoient nommer ceulx qui ont prinz ces escuz et se nommer eulx
   mesmes pour le leur maintenir, mais que ce n'estoient que
   menteries, et que, quant la Royne, sa Mestresse, aura ses
   subjectz bien uniz, les effortz du duc d'Alve luy seront bien
   ayses a repousser.

   Pour l'occasion de ces advertissements, l'on dict que la dicte
   Dame et ceulx de son conseil ont advise de dresser une grand
   milice, d'envyron quatre vingtz dix mil hommes de pied et trente
   mil chevaulx en trois endroictz de ce royaulme; scavoir: trente
   mil hommes de pied et dix mil chevaulx du coste de France vers le
   Ouest; aultant en Suffoc, Norfolc et Germue, qui regarde le pays
   de Flandres; et le tiers restant vers le coste du North contre
   l'Escoce; de quoy l'on asseure que les rolles et descriptions
   sont desja bien avancez, et que surtout l'on s'esforce de dresser
   grand nombre de pistolliers, et mettre a cheval beaulcoup plus
   d'hommes qu'on n'a oncques faict de nul aultre regne.

   Tout cest ordre est conduict par ceulx de la nouvelle religion,
   lesquelz, pour l'occasion des victoires du Roy et des batailles
   que Monsieur, son frere, a gaignees, et des preparatifs du duc
   d'Alve, et de ce qu'il leur semble qu'il se va trop establissant
   en Flandres, aussi pour la reduction du nouveau roy et du
   royaulme de Suede a la religion catholique, et pour le mouvement
   des Catholiques de ce pays, ilz sont entrez en grandes
   deliberations, et ont tenu plusieurs conseils comme ilz pourront
   conserver et maintenir leur nouvelle religion.

   Et, bien que ceste Royne n'est d'elle mesme mal affectionnee a la
   partie des Catholiques, ains seroit pour requerir fort
   vollontiers la reunyon de l'esglize et ne s'opposer guieres a ce
   qu'elle se fit par ung bon concille; neantmoins les Protestans la
   retiennent par une vehemente persuasion qu'ilz lui ont donne de
   la perte de son estat, si elle n'est toujours opposante a
   l'authorite de l'esglize romaine.

   Ce que je conjecture par le propos qui s'ensuyt, lequel elle m'a
   naguieres tenu, c'est qu'elle dict avoir deux grandes occasions
   de regarder de bien prez au faict de la Royne d'Escoce; l'une,
   parce que la dicte Dame ne s'est pas attribuee le tiltre de ce
   royaulme sans une bien profonde delliberation, et sans une fort
   grande opinion de son droict; l'autre, qu'elle voyt bien que la
   dicte Dame se veult prevaloir de la division de la religion, et
   cerche de s'insinuer par la ez cueurs de la noblesse
   d'Angleterre, et que desja plusieurs briefz du Pape ont ete
   interceuz, par lesquelz il declare absoulz ceulx qui cy devant
   ont obei a elle, bien que illegitime et scismatique, pourveu
   qu'ilz veuillent dorsenavant recevoir la Royne d'Escoce pour leur
   Dame et Princesse. Et a adjouxte qu'on se trompoit bien en cella;
   car, encor que le feu Roy, son pere, eust espouse la Royne, sa
   mere, a la religion protestante, il a toutesfoys obtenu le
   rescript du Pape la dessus; par laquelle persuasion des dictz
   briefz, que je croy estre chose supposee, les Protestants
   retiennent bien fort le cueur de ceste princesse contre les
   Catholiques et contre la Royne d'Escosse, bien que j'ay miz peyne
   de luy en diminuer l'opinion tant que j'ay peu.

   =>Chiffre.= [Le premier jour de ceste annee 1570, et le Xe
   ensuyvant, monsieur l'ambassadeur d'Espaigne et moy avons este en
   conferance en mon logis sur l'estat des choses de ce royaulme, et
   avons considere que, puysque les Catholiques n'ont heu le cueur
   de s'ozer prevaloir de la premiere prinse d'armes qu'ilz avoient
   faicte avec une assemblee de quinze mil hommes, ou y en avoit bon
   nombre de pied et de cheval bien armez et en bon equipage, et
   avec ung asses heureux commancement, sans que les Protestans
   fussent preparez ny pourveus pour leur resister, qu'il sera bien
   mal ayse, qu'a ceste heure qu'ilz les ont comme advertys, ilz
   puissent rien plus entreprendre; et qu'estant, au reste, le duc
   de Norfolc prisonnier, le comte d'Arondel fort refroydy, celluy
   de Pembrot retourne a la court pour servir a ses amys, et
   conserver ses estatz et les estatz de ses enfans, milor de Lomele
   encores en arrest et toutz les Catholiques en general fort
   inthimidez, qu'il est dangier que les Protestans, qui sont seulz
   en authorite, viegnent a tumultuer plus que jamais, et mener
   leurs pratiques, icy et en Allemaigne, et pareillement leurs
   entreprinses par mer et par terre, plus ouvertement qu'ilz n'ont
   encores fayct. Dont le dict ambassadeur, apres que nous avons heu
   accorde l'ung a l'aultre ce que chacun de nous avons peu sentir
   que les dictz Protestans menoient contre l'interest de nos
   Mestres, il m'a dit que le sien et pareillement le duc d'Alve
   avoient une tres grande affection que ce royaulme fust reduict a
   la religion catholique, parce qu'on ne peult esperer que
   oltraiges et indignitez d'icelluy, tant qu'il demeurera entache
   de ceste nouvelle religion; et, de tant qu'il s'asseuroit que le
   Roy, Mon Seigneur, avoit le semblable desir, il me prioyt fort
   affectueusement de lui persuader qu'il voulut escripre
   promptement une lettre au Roy Catholique, son beau frere, par
   laquelle il luy mit en avant la commune entreprinse d'entre eulx
   deulx contre l'Angleterre pour la restitution de la Royne
   d'Escosse, seulement, comme pour cause juste et apartenant
   proprement a Sa Majeste Tres Chrestienne, et en laquelle il le
   pryat d'y vouloir employer ses forces; ce que le dict ambassadeur
   asseuroit que le dict Roy, son Mestre, accorderoit de fere plus
   vollontiers qu'il n'en seroit requis, et qu'apres cella, les deux
   ensemble tinsent leur armement prest pour l'heure que nous, qui
   sommes sur les lieux, leur manderons; car, si les choses
   d'Angleterre n'etoient prinses sur le poinct qu'elles se
   presentent, elles estoient si soubdaines qu'on les perdoit
   incontinent;

   Et que j'advertisse aussi Leurs Majestez Tres Chrestiennes
   d'envoyer promptement devers le comte de Mora, pour le garder de
   ne randre les comtes de Northomberland et Vuesmerland a la Royne
   d'Angleterre; et que, pour la confederation que la France a non
   tant avec la Royne d'Escosse que avec sa couronne et avec toutz
   les Escossoys, ilz le voloient bien admonester de son debvoir en
   ce qui se offre, affin qu'il ne face ce tort a l'honneur de ce
   royaulme, ou les dictz comtes ont heu leur reffuge, que de les
   randre au mandement des Anglois; et que mesmes, pour estre les
   biens et estats de toutz deux en la terre debattable, ou en celle
   de la conqueste faicte sur l'Escosse, qu'il se presente occasion,
   par leur moyen, de la recouvrer.

   Ces mesmes choses m'a il faict despuys remonstrer par l'evesque
   de Roz, lequel toutesfoys ne les a prinses, pour luy mesmes, en
   suffisant payement de ce que, au nom de sa Mestresse, il a prye
   le dict Sr ambassadeur de fere meintenant descendre en Escosse le
   secours de quatre mil hommes, et cent mil escuz, que le duc
   d'Alve a mande avoir toutz prestz pour envoyer aulx deux comtes,
   s'ilz eussent peu meintenir encores quinze jours les armes; et
   qu'a cest effect, elle fera passer quelques seigneurs d'Escosse
   devers le dict duc pour adviser avecques luy de leur descente et
   reception dans le pays, et, si besoing est, elle envoyera un
   gentilhomme jusques au Roy d'Espaigne pour avoir son
   commandement; en quoy le dict ambassadeur a seulement promiz d'en
   escripre, mais qu'il failloit que, de mon coste, je fisse en
   dilligence ce qu'il m'avoit dict, et que surtout l'on fut bien
   advise de ne toucher entre Leurs Tres Chrestienne et Catholique
   Majestez ung seul mot du faict de la nouvelle religion de peur de
   mouvoir les Allemans.]

   Je n'ay monstre aux dictz sieurs ambassadeur et de Roz que toute
   bonne affection en ce qu'ilz m'ont propose, sinon que je leur ay
   allegue aulcunes difficultez pour les presentes guerres de
   France, et que, pour le dangier des pacquetz, j'estimois qu'il
   seroit meilleur que le duc d'Alve envoyat sur le lieu tretter par
   quelq'un des siens ou bien par Dom Frances [le faict de
   l'entreprinse contre l'Angleterre] que non que le Roy en
   escripvit au Roy, son Maistre; et que, d'empescher la reddition
   des deux comtes, de tant que celluy de Mora s'est monstre trop
   adversaire de la Royne d'Escosse, mal vollontiers le Roy le
   vouldra requerir, ny de cella ny d'aultre chose, sans toutesfoys
   que je leur aye reffuze, ny accorde aussi d'en rien escripre a
   Leurs Majestez; vray est qu'auparavant il avoit este desja donne
   tout l'ordre qu'on avoit peu [pour envoyer empescher en Escosse
   que les deux comtes ne soyent rendus].

   L'ambassadeur d'Espaigne a tres bonne affection a la religion
   catholique, et procede fort droictement en tout ce qui est pour
   l'advancement d'icelle; il fault considerer aussi qu'il peult
   bien en ces choses estre aultant esmeu du desir qu'il scayt que
   le Roy, son Maistre, a de recouvrer l'argent et merchandises de
   ses subjectz, prinses et arrestees par deca, et de se vanger des
   offances receues en cella, et pareillement de celles que le duc
   d'Alve se sent en particullier fort picque, pour les indignitez
   usees a luy mesmes et a ceulx qui sont venuz de sa part, que non
   de l'interest de la couronne d'Escosse, ny pour vouloir diminuer
   la grandeur de celle d'Angleterre, qui est alliee de la maison de
   Bourgogne; ou bien qu'il cognoist que, si ceste Royne sent que le
   Roy conviegne avec le Roy d'Espaigne contre elle, qu'elle sera
   plus facille de se reconcillier avec le duc d'Alve, dont Leurs
   Majestez Tres Chrestiennes adviseront ce qui sera le plus
   expediant pour leur service.

   Il est bien certain que, despuys le commancement des differans
   des Pays Bas, et lors mesmement que le Sr d'Assoleville et puys
   le Sr Chapin Vitelly sont passez de deca, que ceste princesse m'a
   toutjour faict sonder de quelle intention le Roy et la Royne
   seroient en son endroict, affin de s'accommoder avec celle des
   parties qu'elle cognoistra luy estre de meilleure disposition; de
   quoy ayant heu cognoissance, et encores quelque adviz, je me suys
   conduict de telle facon envers elle, que luy donnant bonne
   esperance du coste de France, sans luy parler toutesfoys qu'en
   tres bonne et advantaigeuse facon des choses d'Espaigne, je l'ay
   retenue en quelque devotion envers Leurs Tres Chrestiennes
   Majestez, et je croy qu'elle s'est de tant monstree plus
   difficille et contraire au duc d'Alve.

   Davantaige conferans le dict sieur ambassadeur et moy noz adviz
   sur la negociation que faict le secretaire du comte Pallatin en
   ceste court, il nous a este raporte a toutz deux qu'il poursuyt
   argent affin de lever gens en Allemaigne, tant pour envoyer au
   secours de ceulx de la nouvelle religion en France, que pour fere
   une descente contre le duc d'Alve aulx Pays Bas; et de tant que
   le Sr de Lombres, flamant, qui a este envoye icy par ceulx de la
   Rochelle, sollicite vifvement ce fait au nom du prince d'Orange,
   le dict ambassadeur l'a pour plus suspect, et me presse pour cela
   fort vifvement que nous veuillons [induyre conjoinctement noz
   deux Maistres d'entreprendre promptement quelque chose contre ce
   royaulme], bien que, a propos du dict prince d'Orange, il m'a
   dict qu'il scavoit que ce qu'il preparoit en Allemaigne estoit
   pour retourner en France. Sur quoy luy ayant respondu qu'il
   n'avoit receu aucune offance du Roy pour le debvoir fere, il m'a
   seulement demande si le Roy ne lui avoit pas confisque son estat
   qu'il a en France; a quoy je lui ay respondu que ce n'estoit
   chose qu'il dut tenir en tant, pour en commancer une guerre,
   quant bien le Roy le luy auroit confisque: et, la dessus, il m'a
   faict ung discours comme si l'Allemaigne n'estoit pour plus luy
   consentyr de retourner a main armee aulx Pays Bas, mais bien de
   procurer son retour en ses biens par le pardon et bonne grace du
   Roy son Seigneur.




LXXXVe DEPESCHE

--du XXVIIIe jour de janvier 1570.--

(_Envoyee jusques a Callais expres par Pierre Bordillon._)

  Arrivee de Mr de Montlouet a Londres.--Mission dont il est charge
    pour l'Ecosse; etat des affaires dans ce pays.--Projets du
    comte de Westmorland, qui prepare une nouvelle prise
    d'armes.--Avantage remporte en Irlande par mylord
    Sidney.--Espoir d'Elisabeth que les differends avec les
    Pays-Bas pourront s'arranger a l'avantage de
    l'Angleterre.--Preparatifs du duc Casimir qui se dispose a
    entrer en campagne.--Efforts de l'ambassadeur pour empecher que
    des secours d'argent soient donnes aux protestans de la
    Rochelle.--Reclamation de la republique de Venise afin
    d'obtenir la restitution des prises faites par le capitaine
    Sores.


     AU ROY.

Sire, je n'avois rien entendu de la venue de Mr de Montlouet, quant,
le XXe de ce moys, il m'a este mande de ceste court qu'il avoit desja
passe la mer, et qu'il estoit a Douvres; au quel lieu l'on l'a arreste
deux jours et demy, sans luy permettre de passer plus avant; et croy
que c'est le filz de Mr Norrys qui, ayant passe avecques luy, et
laisse madame de Norrys sa mere a Boulloigne, a advise les officiers
de fere ceste difficulte, afin qu'il eust loysir d'en advertir la
Royne sa Mestresse, laquelle a mande tout aussitost qu'on le laissat
venir, monstrant d'estre marrye qu'on l'eust aulcunement retarde. Par
ainsy, Sire, il est arrive en ceste ville le XXIIIe, et, le lendemain
XXIVe, nous avons envoye a Hamptoncourt, ou la dicte Dame est a
present, pour demander son audience; laquelle elle nous a incontinent
accourdee au XXVIe; mais ceulx de son conseil, qui avoient a se
trouver toute ceste sepmaine en ceste ville pour l'ouverture du terme
de la justice, la luy ont faicte prolonger jusques a dimanche
prochain, qui sera le XXIXe; et semble, Sire, que monsieur Norrys ayt
donne adviz a la dicte Dame que le voyage du dict Sr de Montlouet est
pour les afferes de la Royne d'Escoce, dont elle s'est desja preparee,
ainsy que j'entendz, de la responce qu'elle luy doibt fere; et je
doubte asses qu'elle luy veuille accorder de passeport pour aller en
Escoce; car, oultre que l'ordinaire souspecon et jalouzie qu'elle a de
l'auctorite de Vostre Majeste en ce pays la luy administre assez
inventions pour y trouver toujour quelque excuse, il luy semblera, a
ceste heure, qu'elle en ayt une fort aparante pour les troubles
naguieres suscitez en son pays du North, et pour la retrette qu'ont
faict les chefz et autheurs d'iceulx avec leur cavallerye vers ces
quartiers de terres debattables d'entre les deux royaulmes; ou, a la
verite, l'on dict que le comte de Vuesmerland se va refaysant, et
assemblant une trouppe, qui ne sera moindre de quatre mille chevaulx
anglois ou escoucoys, lesquels il pourra joindre toutes les foys qu'il
vouldra, en moins de quatre jours; et le comte de Northomberland n'est
mal trette du lord de Lochlevyn, qui, encor qu'il soit beau frere du
comte de Mora, ne monstre le vouloir randre a la Royne d'Angleterre.
Neantmoins, ayant le dict Sr de Montlouet et moy desja heu
communication avec monsieur l'evesque de Roz, nous n'obmettrons rien
de tout ce qui se pourra dire et fere, au nom de Vostre Majeste,
envers ceste Royne, pour la liberte, restitution et advancement de la
Royne d'Escoce, et pour avoir permission de l'aller veoir, et puys de
parfere son voyage.

Il est certain que la retrette des comtes de Northomberland et de
Vuesmerland n'a tant apayse les troubles du North, que la dicte Royne
d'Angleterre et les siens ne craignent bien fort qu'il se fasse
encores une reprinse d'armes, non seulement au mesmes pays du North,
ou l'execution de tant de pouvres hommes, qu'on y faict mourir, ne
faict qu'endurcyr et aigrir davantage les aultres, mais aussi en
plusieurs endroictz de ce royaulme; et que, si ceulx qui se sont
retirez en Escoce retournent, la seconde entreprinse sera trop plus
dangereuse que la premiere. Il est vray que ce pendant la dicte Dame
se trouve dellivree de deux aultres grands soucys, l'ung du coste de
l'Irlande, et l'aultre des Pays Bas; car milord Sideney luy a mande
qu'en une course, qu'il a faicte sur les saulvaiges au plus fort de
l'hyver, lorsqu'ilz s'en doubtoient le moins, il a reprins vingt huict
lieux fortz sur eulx, et a ramene de prisonniers cent soixante des
plus principaulx des leurs, de sorte qu'il se promect une briefve et
fort heureuse yssue de toutz les afferes de della. Et de Flandres la
dicte Dame estime avoir ung bien asseure adviz que les aprestz du duc
d'Alve contre ce royaulme se vont refroydissant, et vont estre remiz
en ung aultre temps; ce qui lui semble estre davantaige confirme par
la dilligence que les Srs Espinola et Fiesque font icy d'accommoder le
faict des deniers et merchandises d'Espaigne, bien fort a l'advantaige
de la dicte Dame.

Les adviz des aprestz et mouvemens d'Allemaigne continuent en ce que,
sans aulcun doubte, le duc de Cazimir sera en campaigne avec cinq mil
chevaulx et huict mil hommes de pied, a la fin de febvrier ou au
commencement de mars; et que desja le payement de ses gens pour deux
moys est consigne, et que le troisiesme moys se payera le jour qu'il
commencera de marcher. L'ambassadeur d'Espaigne, qui est icy, a ung
non guieres dissemblable adviz, disant ouvertement que c'est pour
entrer en France. Neantmoins, son parler monstre qu'il crainct asses
que ce soit pour descendre en Flandres, de tant que le prince d'Orange
s'entremect beaulcoup de l'entreprinse, et qu'il a este devers le
comte Pallatin a Heldelberc, et puys en poste jusques en Saxe devers
le duc Auguste; dont le duc d'Alve a mande haster la levee que luy
faict le duc de Bronsouyc, affin de garnyr tout a temps le Luxembourg
de bonnes forces. Tant y a qu'ayant monsieur de Lizy naguieres escript
que, nonobstant les grandes difficultez qu'il avoit trouvees aux
princes protestans, ilz l'avoient enfin asseure du secours qu'il leur
avoit requis, il est a croyre que leur premier effort se fera en
France pour ceulx de la Rochelle. Le secretaire du comte Pallatin, et
ceulx qui sont icy pour le prince d'Orange et pour les dicts de la
Rochelle, n'ont encore heu resolue responce de ce conseil sur le prest
des deniers qu'ilz demandent, et ceste Royne s'en excuse bien fort;
mais ceulx qui ont auctorite pres d'elle trouvent moyen que son credit
et celluy de son royaulme y peuvent estre de telle facon employez,
sans qu'il luy coste rien, que desja les aultres s'asseurent de tirer
de cest endroict cinquante mil escuz; mais ilz incistent a plus grand
somme jusques a cent cinquante mille, non sans esperance de l'obtenir,
pourveu qu'il n'y aille rien de la bource de la dicte Dame; et ceulx
qui mesurent les finances, dont l'on peult avoir quelque notice qu'ilz
pourront fere estat ceste annee, disent que c'est de cinq a six centz
mil escuz. Je mettray peyne de les empescher de ce coste le plus qu'il
me sera possible.

Les Seigneurs Magniffiques de la Seigneurie de Venize, qui sont icy,
ont obtenu lettres de ceste Royne fort expresses a la Royne de Navarre
pour le recouvrement de leurs vaysseaulx et merchandises, et m'ont
prie de bailler mon passeport a l'ung d'entre eulx, qui les est alle
presenter, affin que si, pour le temps, il estoit contrainct de
relascher en France, ou qu'il fut rencontre par aulcuns navyres de
guerres de Vostre Majeste en la mer, il puisse tesmoigner de la juste
occasion de son voyage au dict lieu de la Rochelle. Sur ce, etc.

     Ce XXVIIIe jour de janvier 1570.




LXXXVIe DEPESCHE

--du IIe jour de febvrier 1570.--

(_Envoyee par Guillaume de La Porte expres jusques a Calais._)

Audience accordee par la reine d'Angleterre a Mr de Montlouet et a
l'ambassadeur.--Reproche fait par Elisabeth a la reine d'Ecosse
d'avoir favorise la revolte du Nord.--Crainte qu'il ne soit permis a
Mr de Montlouet ni d'accomplir sa mission vers Marie Stuart, ni de se
rendre en Ecosse.--Nouvelle de la mort du comte de Murray; mesures
prises par Elisabeth pour conserver son influence en Ecosse, malgre
cet evenement.--Vives instances faites par les protestans de France
pour obtenir en Angleterre des secours d'hommes et d'argent.


     AU ROY.

Sire, deux jours apres ma precedante depesche, laquelle est du XXVIIe
du passe, nous avons este a Hamptoncourt devers la Royne d'Angleterre,
a laquelle Mr de Montlouet a presente voz lettres et reccomendations,
et luy a d'une fort bonne et agreable facon recitte le contenu de sa
charge, sans rien obmettre de ce qui a este requis pour dignement luy
porter la parolle, et la creance de Voz Majestez, et pour luy faire
bien expressement entendre vostre intention sur le faict de la Royne
d'Escoce: en quoy la dicte Dame a monstre que la matiere luy estoit de
bien grande consequence, mais qu'elle n'estoit encores en guieres de
disposition d'y entendre pour des occasions, qu'elle a faict semblant
d'avoir descouvertes de nouveau contre la Royne d'Escoce et contre
l'evesque de Roz, d'aulcunes leurs menees avec le comte de
Northomberland sur les derniers troubles du North; et n'a toutesfoys
laysse de donner des responses pleynes a la verite d'indignation
envers la dicte Royne d'Escoce, mais de quelque respect envers Voz
Majestez Tres Chrestiennes, et s'est reservee d'en bailler, dans trois
ou quatre jours, de plus amples apres qu'elle aura heu le loysir d'y
penser.

Le dict sieur de Montlouet luy a faict des remonstrances et
replicques, fort convenables a ce propos, avec instance de luy
permettre de visiter la dicte Dame de vostre part, et de passer, puys
apres, jusques a ses subjectz, pour aulcunes bonnes occasions que Voz
Majestez le depeschent devers elle et devers eulx. A quoy j'ay adjoute
ce que j'ay estime convenir a ceste negociation, sellon celle que j'ay
asses continuee jusques icy de ce faict, et sellon les advertissemens
du dict Sr evesque de Roz; mais la dicte Dame a remis de respondre au
tout, apres qu'elle y aura pense.

Cependant elle a couppe asses court le dict propos, comme si elle s'en
trouvoit pressee, pour demander curieusement des nouvelles de Voz
Majestez et de celles de la paix. A quoy le dict Sr de Montlouet luy a
amplement satisfaict; dont, des propos qu'elle luy a tenuz et de ses
responses, et pareillement de ce qu'elle luy a dict sur le faict de
la fille de Mad{e} de Mouy et sur ce que Mr de La Meilleraye vous
avoit escript des desordres qui continuent encores en la mer, je
laisse au dict Sr de Montlouet de le vous fere bientost entendre par
luy mesmes, s'il ne va plus avant; ainsy qu'il semble qu'a grand
difficulte le luy vouldra l'on permettre, ou bien de le vous escripre,
si, d'advanture, il accomplit son voyage.

Et seulement adjouxteray icy, Sire, ce que la dicte Dame nous a dict
de la mort du comte de Mora, comme en passant par une rue, en la ville
de Lithquo, il a este tue d'ung coup de pistolle, avec quatre balles
au travers du corps, par le fils du cherif du dict lieu, lequel est
des Amelthons, qui s'est despuys saulve[2]. Duquel coup la dicte Dame
n'a peu dissimuler le regrect qu'elle y avoit, ce qui la nous a
(sellon mon adviz) randue moins bien disposee en ceste premiere
audience, sentant possible debvoir advenir beaulcoup de mutation de
ceste mort ez choses d'Escoce, et, possible, beaucoup en celles de
toute l'isle; dont a depesche en dilligence le Sr Randol par della
pour deux occasions principallement; l'une, affin de solliciter
l'eslection d'ung aultre regent, qui soit de mesmes disposition envers
elle qu'estoit le dict de Mora; et l'aultre, pour empescher que le
comte de Northomberland ne soit mis en liberte sur ce changement, et
fere beaulcoup d'offres et promesses la dessus.

  [2] Cet evenement arriva en plein jour, le 23 janvier 1570, au
  moment ou le regent traversait la petite ville de Linlithgow, a
  dix-sept milles d'Edimbourg. Jacques Hamilton de Bothwell-Haugh,
  qui se vengea par ce meurtre des relations que Murray avait
  entretenues avec sa femme, trouva moyen de s'echapper et de se
  refugier en France.

Ung certain capitaine alleman, nomme Oulfan d'Arnac, est despuys
naguieres arrive de la Rochelle; par la venue duquel le jeune comte de
Mensfelt haste son partement; et toutz deux sont pretz de s'embarquer
pour passer en Allemaigne, affin de se trouver bientost avec le
Cazimir; lequel ilz cuydent se debvoir, dans peu de jours, mettre en
campaigne; et cependant la subvention des esglizes protestantes de ce
royaulme commence a se lever ainsy que je l'avois desja preveu, et
possible que par mes premieres, je vous pourray mander combien elle se
montera. Sur ce, etc.

     Ce IIe jour de febvrier 1570.


     A LA ROYNE.

Madame, ayant la Royne d'Angleterre remiz a fere, d'icy a quatre
jours, responce a Mr de Montlouet et a moy sur les choses qu'il luy a
proposees de la part de Voz Majestez, il n'y auroit guieres lieu de
vous depescher ce pacquet jusques alors, n'estoit la nouvelle qui
cependant est survenue de la mort du comte de Mora; laquelle je ne
vous veulx aulcunement retarder, pour l'aparance qu'il y a que
d'icelle ayt a naistre bientost beaulcoup de nouvelletez en Escoce, et
possible asses de mutation ez choses de ce royaulme, ou ce coup se
faict desja tant sentyr, qu'il semble qu'en la court, et par tout le
pays, ung chacun en soit bien fort esmeu; et n'a la dicte Royne
d'Angleterre, apres l'avoir sceu, differe que bien peu d'heures de
depescher Randolf en Escoce, pour fere en toutes sortes qu'on y
substitue ung aultre regent, qui soit pour perseverer aulx mesmes
trettez qu'elle avoit avecques le deffunct, avec offres d'argent et de
forces pour meintenir l'authorite de celluy qui le sera, et pour
empescher que aulcuns estrangiers puissent estre appellez contre luy
dans le pays; dont aulcuns estiment que le frere du dict de Mora
tiendra meintenant ce lieu. En quoy Vostre Majeste considerera, au cas
que Mr de Montlouet n'ayt permission de passer jusques en Escosse par
terre, s'il sera expediant d'y depescher ung aultre par mer, qui y
puisse arriver avant que les choses y soient establyes a la devotion
des adversaires de la dicte Royne d'Escoce. L'on a adviz icy que
Dombertrand a este avitaille par deux navyres francoys, dont ne fault
doubter que le party de la dicte Dame ne s'en trouve grandement
confirme dans le pays, et je scay qu'il en faict grand mal au cueur a
plusieurs en ceste court. Sur ce, etc.

     Ce IIe jour de febvrier 1570.




LXXXVIIe DEPESCHE

--du Xe jour de febvrier 1570.--

(_Envoyee par Mr de Montlouet s'en retornant devers le Roy._)

Nouvelle audience accordee a Mr de Montlouet.--Refus fait par
Elisabeth de lui donner passage.--Motifs qui ont du l'engager a
prendre ce parti.--Arrestation de l'eveque de Ross.--Protestation
de la reine d'Angleterre qu'elle veut se maintenir en paix avec
le roi, et qu'elle ne donnera aucun secours a ceux de la
Rochelle.--Preparatifs faits en Angleterre contre l'Ecosse.--Necessite
d'envoyer sans retard, par mer, un depute en Ecosse, et de ne rien
negliger pour arreter l'execution des projets des Anglais.--_Note_
remise a Mr de Montlouet sur l'etat general des affaires d'Angleterre
et d'Ecosse.


     AU ROY.

Sire, ayant la Royne d'Angleterre, au boult de huict jours, faict
entendre a Mr de Montlouet et a moy, avec quelque aparat, en presence
de unze seigneurs de son conseil, touchant les afferes de la Royne
d'Escoce, que de laysser passer le dict Sr de Montlouet jusques au
lieu ou est la dicte Dame, et puys de la en Escoce, elle ne le pouvoit
meintennant en facon du monde consentyr, pour des occasions,
lesquelles, si eussent este bien sceues, lorsqu'il fut depesche, elle
s'assure que Vostre Majeste ne luy eust donne charge d'y aller; et que
de la seurte de la dicte Dame Vostre Majeste pouvoit croyre que, quand
la dicte Royne d'Escoce auroit bien machine de la fere tuer a elle
d'ung coup de haquebutte, elle pourtant ne consentyroit jamais qu'on
touchat ny a sa vie, ny a sa personne; et que de son bon trettement
elle le luy fesoit fere tel et a telz frays qu'elle scayt que l'Escoce
ne seroit pour y fornyr de mesmes. Au regard de sa plus grande liberte
et restitution a sa couronne, qu'encor qu'elle n'eust a rendre compte
qu'a Dieu seul de ses actions en cella, elle neantmoins les vous
feroit entendre par son ambassadeur, ou par ung gentilhomme expres,
avec esperance, que vous les trouverez si equitables, que dorsenavant
vous ne seriez tant pour la dicte Royne d'Escoce, que vous ne fussiez
aussi pour elle; et de tout ce que, avec ung bien long et prepare
discours et avec plusieurs demonstrations, elle a desduict la dessus,
le dict Sr de Montlouet le saura trop mieulx represanter a Voz
Majestez que je ne le vous scaurois escripre, vous pouvant asseurer,
Sire, qu'il a si vifvement replique et tant fermement inciste a la
dicte Dame sur toutz les poinctz de l'instruction, que Vostre Majeste
luy avoit baillee, qu'il ne s'y peult rien desirer davantaige. Et j'ay
adjouxte ce que j'ay peu de plus expres pour la presser de luy fere
meilleure responce; mais le mariage du duc de Norfolc et l'ellevation
du North lui sont deux offances si rescentes, lesquelles elle impute a
la dicte Dame, et la mort du comte de Mora les luy a tant rafreschies,
que nulle sorte d'apareil y peult encores estre bonne; mesmes, sur ce
dernier courroux de la mort du comte de Mora, elle a faict resserrer
l'evesque de Roz ez mains de l'evesque de Londres, qui sont deux fort
differantz personnages, en meurs et en religion, l'ung de l'autre;
dont semble qu'il fault qu'avec le temps vienne le remede de ce mal.

Je laisse au dict Sr de Montlouet de vous dire le contantement que la
dicte Royne d'Angleterre a monstre avoir de ce que Voz Majestez Tres
Chrestiennes se sont vollues conjouyr avecques elle sur la
paciffication des troubles de son royaulme, et les bonnes parolles
qu'elle a dictes en cella, qui toutjour en use de fort bonnes ez
choses qui luy sont proposees de Voz Majestez, sinon en ce qu'on luy
touche de la Royne d'Escoce; et vous dira pareillement les promesses,
qu'elle nous a faictes, de n'assister en aulcune sorte a ceulx de la
Rochelle contre Vostre Majeste et sur ce, etc.

     Ce Xe jour de febvrier 1570.


     A LA ROYNE.

Madame, il n'a tenu ny a soing, ny a dilligence, ny a fere bien
dignement et expressement entendre, par Mr de Montlouet, a la Royne
d'Angleterre les choses de sa charge, ny encores a les avoir bien
preparees et sollicitees par Mr de Roz et par moy, aultant qu'il nous
a este possible, que le dict Sr de Montlouet ne raporte une meilleure
responce qu'il ne faict sur les afferes de la Royne d'Escoce; mais le
mariage du duc de Norfolc et l'ellevation du North y font ung tres
grand obstacle et, possible, y en faict davantaige la mort, naguieres
survenue, du comte de Mora; laquelle la dicte dame et ceulx de son
conseil, qui sont protestantz, monstroient de la prendre plus a cueur
que nul aultre accident qui leur eust peu advenir, et sont apres a
fere plusieurs grandz et nouveaulx desseings la dessus; dont desja ont
mande renforcer bien fort la garnyson de Barvich, et crains asses
qu'ilz veuillent dresser, du premier jour, armee pour l'envoyer par
della, comme j'en ay quelque sentyment; laquelle survenant en la
division, ou est a croyre que ce royaulme se trouve meintennant, elle
sera pour y fere des effectz, qui seront, par avanture, dommaigables a
l'advenir; dont je perciste en ce que, par mes precedantes, j'ay
escript que, ne voulant ceste Royne permettre que le Roy et Vous y
puissiez envoyer quelqu'un des vostres par terre, qu'il sera bon que y
depeschiez promptement ung personnaige de bonne qualite par mer, qui
soit pour moyenner et establyr, avec vostre auctorite, une bonne
concorde entre les seigneurs du pays; et les bien disposer de resister
aux estrangiers, et y relever le nom de leur Royne; en quoy semble
aussi, si Voz Majestez n'y peuvent pour ceste heure envoyer forces,
qu'il sera fort a propos que envoyez au moins quelques capitaines, et
gens d'entendement et de valleur, qui les saichent bien conduyre. Sur
ce, etc.

     Ce Xe jour de febvrier 1570.

CE QUI S'ENSUIT a este baille a Mr de Montlouet pour luy servyr de
memoyre.

De la communicquation que Mr de Montlouet et moy avons heu ensemble,
touchant ses deux instructions, il se pourra servyr de l'ordre
d'icelles comme d'ung memoire, pour tout ce que je luy ay dict sur ung
chacun article, affin d'en satisfere Leurs Majestez.

Et l'extraict de la lettre, que j'escriptz au Roy, s'il luy playt de
l'emporter, sera pour nous conformer l'ung a l'aultre ez choses que la
Royne d'Angleterre nous a respondues sur le faict de la Royne
d'Escoce.

De la continuation de la paix;--Il pourra dire que la Royne
d'Angleterre monstre d'y vouloir perseverer, et semble que ceulx de la
Rochelle ne tireront d'elle aulcun manifeste secours; mais ne fault
doubter que, par moyens secrects et soubz aultres pretextes, les siens
ne les accomodent, par mer et en Allemaigne, aultant que, sans mettre
leur Mestresse a la guerre, ilz le pourront fere.

Le jeune comte de Mensfelt est desja embarque, lequel anticipe de deux
moys son partement, parce que, par ung navyre venu du North, l'on a
sceu que ceste annee la mer n'a point gele; et va descendre en
Hendein, dont s'estime qu'a son arrivee en Allemaigne, avec les
responces et lettres de credict d'icy, le Cazimir et le prince
d'Orange se mettront incontinent en campaigne. Les dictes lettres, a
ce qu'on dict, sont pour trente mil livres esterlin en tout, c'est
cent mil escuz, ce que je n'ay encores bien veriffie.

De l'estat des afferes de la Royne d'Escoce et du duc de
Norfolc;--J'ay monstre a Mr de Montlouet aulcunes petites lettres, qui
tesmoignent ce qui en est, et ce qu'ung chacun d'eulx espere
particullierement pour soy, et ce que l'ung espere pour l'aultre.

Et pareillement ce qu'elle, pour son regard, espere du secours de
Flandres, et l'instance qu'elle en faict, et ce que luy espere de
celluy de France, et comme il presse de le haster.

L'estat des choses d'Escoce.--Ledinthon et milor Herys, hors de
pryson, ont releve avec les principaulx de la noblesse le nom et
tiltre de leur Royne.--Le duc de Chastellerault encores
prisonnier.--Le comte de Morthon et Lendzey ont jure la vengeance de
la mort du comte de Mora.--S'entend que le comte de Northomberland est
en liberte. Celluy de Vuesmerland a couru jusques sur quelque garnyson
d'Angleterre et l'a surprinse.

La Royne d'Angleterre semble vouloir preparer une armee. Je n'ay
poinct argument que ce soit contre la France, sinon par aulcuns adviz
de l'annee passee que une descente d'Anglois en Picardie doibt
concourir, quant le Cazimir conduyra son armee vers ce quartier la,
ayant promiz de s'employer a la reconqueste de Callays pour la dicte
Dame; a quoy, a toutes advantures, Leurs Majestez feront prendre
garde.

La plus grand opinion est que ce sera pour aller en Escoce, affin d'y
establyr le comte de Morthon regent, ou bien fere intervenir le comte
de Lenoz au gouvernement de l'estat, et de la personne du prince son
petit filz; et le maintenir comme son subject en ce sien droict, par
toutz les moyens qu'elle pourra, ou bien pour se saysir, si elle
peult, du dict petit prince et le transporter en Angleterre; et,
possible, pour y fere quelque conqueste; et, en monstrant de vouloir
appeller a la succession de son royaulme le dict petit prince, se
saysir cependant des deux, le tout par pretexte d'aller contre ses
rebelles du North, qui se sont retirez au dict pays.

La detention de l'evesque de Roz et des aultres seigneurs catholiques
porte grand empeschement a ma negociation de la liberte et
eslargissement; desquelz ne se parle ung seul mot.

Des differandz des Pays Bas, et ce que Espinola et Fiesque en trettent
d'ung coste, et ce que l'ambassadeur et Anthoneda en trettent de
l'aultre, pareillement ce que Cecille cerche d'en fere mettre en avant
par le Sr Ridolfy, et la remonstrance que j'ay faict au dict
ambassadeur pour empescher l'accord des deniers.

Du Sr Chapin Vitel.

De ce que Leguens a mande.

De fere administrer justice en Bretaigne aulx Angloys.

Au cas que la Royne d'Escoce se veuille retirer en France, me mander
si Leurs Majestez l'auront agreable, et qu'est ce que j'auray a fere,
si elle entreprend de passer en Flandres.

Parler a Monsieur le duc de la pleincte que ceulx ci font qu'on
retarde par trop a Paris les passeportz a leur ambassadeur.




LXXXVIIIe DEPESCHE

--du XIIIe jour de febvrier 1570.--

(_Envoyee expres jusques a Calais, par Olyvier Cambernon._)

Efforts faits en Angleterre pour obtenir le consentement de l'Espagne,
afin de disposer des deniers saisis et deposes a la Tour.--Interet du
roi a l'empecher pour que cet argent ne serve pas a faire des levees
d'hommes contre la France.--Affaires d'Ecosse.


     AU ROY.

Sire, les choses que Mr de Montlouet a vues, et entendues icy, et
celles dont nous avons heu communication ensemble, il les scaura si
bien representer a Voz Majestez, que je n'entreprendray de vous en
toucher icy ung seul mot; seulement je vous diray, Sire, touchant
celles qui sont venues a ma cognoissance, despuys qu'il est party, que
le voyage qu'il scayt que Mr le cardinal de Chatillon a faict a
Hamptoncourt, le jour de caresme prenant, a este pour deux occasions;
l'une, pour prier la Royne d'Angleterre de permettre a Rouvrey, lequel
par fortune de temps est arrive mallade et blesse a Greneze, qu'il y
puisse demeurer quelque moys pour se gueryr, nonobstant l'estroicte
deffance qu'il y a de n'y souffrir aulcun estrangier, ce qu'il a
facillement obtenu; et l'aultre occasion est pour tres instemment
prier la dicte Dame, avec les ambassadeurs des princes protestans, et
avec ceulx, qui naguieres sont venuz de la Rochelle, qu'elle veuille
acquiter, a ce prochain mars, certaine portion d'ung sien debte
qu'elle a promiz de payer en Allemaigne, affin qu'ilz s'en puyssent
ayder a fere leurs levees, prenant sur eulx la dicte portion du
principal avec les interestz _pro rata_. Mais a cecy la dicte Dame a
respondu qu'elle avoit meintenant tant d'afferes en son royaume,
qu'elle estoit pour entrer plus tost en nouveaulx empruntz que de
payer les vieulx debtes, et qu'il n'estoit possible qu'elle entendit a
faire aulcun payement, si elle ne s'aydoit des deniers d'Espaigne,
ausquelz elle n'avoit encores touche, attendant qu'il s'y fit quelque
bon accord. Sur quoy, se trouvant que Espinola et Fiesque avoient miz
en avant une composition au nom des merchans, de laysser les dicts
deniers a la dicte Dame, jusques a l'entier accord des differans des
Pays Bas, a interest de dix pour cent pour l'advenir, sans payer rien
du passe, et baillant seulement la chambre de Londres et mestre
Grassein pour respondans, tant du principal que des dictz interestz,
il se faict une extreme sollicitation que cella s'effectue; et je
inciste, de tout ce qu'il m'est possible envers l'ambassadeur
d'Espaigne, qu'il le veuille empescher, luy remonstrant que ce sera
accommoder d'aultant ceulx qui vous menent la guerre en vostre
royaulme, lesquelz se prevauldront de ces deniers; et il scayt combien
il y court un grand prejudice pour son Mestre: a quoy il m'a promis de
fere tout ce qu'il pourra pour l'interrompre, mais il creinct que
Albornoz, secretaire du duc d'Alve, tienne la main a cella pour
l'amytie qu'il a avec les dicts Espinola et Fiesque, ou pour avoir
receu d'eulx un present de douze ou quinze mil escuz, ainsy qu'on dict
qu'ilz en offrent icy ung aultre de cinquante mil escuz au comte de
Lestre et de vingt mil a Cecille. Mais je ne puys croyre que les dicts
Espinola, Fiesque et Albornoz menent ung tel faict, qui touche
grandement l'interest du Roy d'Espaigne, duquel ilz sont subjectz, et
bien fort sa reputation et celle du duc d'Alve, pareillement
l'offance de son ambassadeur, icy residant, et des aultres deux
ambassadeurs qui, a diverses foys, y ont este envoyez, ensemble celle
qui a este faicte a leurs navyres, a leurs subjectz et merchandises,
sans que le dict Roy Catholique et le duc d'Alve y soient consentans.
Et j'ay freschement heu adviz, asses conforme a ce que j'ay dict au
dict Sr de Montlouet, que l'on est apres de tirer le Roy d'Espaigne
hors de l'obligation des merchans, et du risque des dicts deniers; et
qu'avec cella, il dissimulera pour ceste foys tout le reste, dont
semble estre fort requis, Sire, que Vostre Majeste face instamment
requerir le dict duc d'Alve de ne souffrir que les dicts deniers
soyent ainsy delayssez a la dicte Dame par la composition des
merchans; car, s'il s'y oppose, la dicte Dame n'y ozera toucher, et,
aultrement, il est tout certain qu'il en sera envoye une partie en
Allemaigne pour fere les levees; vous suppliant tres humblement, Sire,
me pardonner, si je vous oze dire que, au poinct ou vous et vos
afferes se retrouvent meintenant, une telle chose n'est aulcunement
tollerable au dict duc d'Alve.

Au surplus, il semble que ceste Royne et les siens se veuillent
bientost resouldre a l'entreprinse des choses d'Escoce; car ils sont
toutz les jours a consulter la dessus, dont je mettray peyne de
descouvrir, aultant qu'il me sera possible, leurs delliberations, et
de fere que les partisans de la Royne d'Escoce par della en soyent
advertys; et suys toutjours d'adviz, Sire, que debvez envoyer
promptement ung ou deux personnaiges de bonne qualite par della pour
confirmer le pays a vostre devotion, ainsy que ceulx cy y depeschent
de leur part aulcuns de leur conseil, pour le disposer, s'ilz peuvent,
a la leur; et cependant j'ay advyz qu'ilz ont mande armer promptement
deux grandz navyres a Bristo, et mettre cent cinquante bons hommes
dessus, pour surprendre les deux navyres francoys qui sont allez
avitailler Dombertran, ainsy qu'ilz s'en retourneront. A quoy Vostre
Majeste advisera du remede qui s'y pourra donner. Sur ce, etc.

     Ce XIIIe jour de febvrier 1570.




LXXXIXe DEPESCHE

--du XVIIe jour de febvrier 1570.--

(_Envoyee par Joz, mon secretaire, expres jusques a la court._)

Necessite de se premunir en France contre l'expedition qui se prepare
en Allemagne.--Secours d'argent et de munitions que l'on se dispose a
envoyer d'Angleterre a la Rochelle.--Etat des affaires en Ecosse apres
le meurtre du comte de Murray.--Armement fait a Londres que l'on
pourrait craindre de voir diriger contre Calais.--Divisions qui se
continuent entre les seigneurs d'Angleterre.--Offre faite au roi de la
part d'un seigneur anglais.--_Memoire_ sur les affaires generales
d'Angleterre et d'Ecosse.--Regret eprouve par Elisabeth de la mort de
Murray.--Dispositions prises en Angleterre pour mettre le royaume en
etat de defense, et fournir de l'argent aux protestants de France.


     AU ROY.

Sire, ayant miz peyne de veriffier l'adviz que, par mes precedantes,
du XIIIe du present, je vous ay mande touchant certains deniers, qu'on
presse la Royne d'Angleterre de fornyr en Allemaigne sur l'acquit de
ses debtes, afin que les princes protestans s'en puyssent accommoder
au payement de leurs levees, je tiens pour asseure, (nonobstant que la
dicte Dame et les siens facent demonstration toute au contraire, et
que Mr l'ambassadeur d'Espaigne, qui n'a moins suspect en cest
endroict ce qui s'en pourchasse au nom du prince d'Orange, que moy la
sollicitation de ceulx de la Rochelle, n'en ayt encores rien
descouvert,) que neantmoins la chose est desja toute conclue, ainsy
que j'ay baille, par instruction, a ce mien secretaire, de le fere
particullierement entendre a Voz Majestez; et semble, Sire, que ne
debvez plus demeurer sur le doubte si les Allemans descendront ou non,
mais vous preparer comme pour leur resister et pour leur empescher
l'entree de vostre royaulme; a laquelle delliberation, de fornyr
deniers, j'entans que la dicte Dame a beaulcoup resiste, comme celle
qui ne s'en vouloit auculnement despourvoir; mais elle n'a sceu
comment enfin s'excuser de n'acquicter son debte et fere tout ensemble
playsir a ses amys, sans qu'il luy coste que la seule advance de
l'argent qu'elle doibt, dont elle demeure quiete; et neantmoins luy
sera dans quelques moys rembource. J'ay d'ailleurs envoye
soigneusement enquerir, par les portz de ce royaulme, s'il y auroit
aulcun conge, ou permission, d'enlever pouldres et monitions pour la
Rochelle; et m'a l'on raporte qu'a la verite il n'y a nulle expresse
permission de cella, mais qu'aulcuns merchans ont bien achapte
secrectement des bledz et des chairs en ce pays, et ont faict venir de
Nuremberg, de Hembourg et d'Anvers, des pouldres, des armes, des
beuffles et choses semblables pour les envoyer a la Rochelle, afin de
faire leur profict; a quoy j'essaye bien de les empecher, mais ils
nyent que ce soit pour la Rochelle; neantmoins j'ay adverty ceulx de
ce conseil que Vostre Majeste declairera de bonne prinse tous les
vaysseaulx qu'on trouvera retournans du dict lieu. Les choses
d'Escoce se racontent en diverses facons, mais l'on tient pour la plus
vraye que le comte de Morthon s'est vollu ingerer au gouvernement du
pays en qualite de regent; et que plusieurs des grandz s'y sont
opposes, et ont si bien releve le nom de leur Royne que son auctorite
y est pour ceste heure la plus recogneue; et que le duc de
Chatellerault est encores prisonnier et resserre davantaige pour la
souspecon du murtre du comte de Mora; que Ledinthon est hors de
pryson; que les principaulx des deux factions ont convenu de laysser
courir, pour ceste heure, le seul exercisse de la religion nouvelle
dans le pays, et que pour l'establissement des afferes l'on assemblera
les Estatz, ou s'espere que le retour et restablissement de leur Royne
sera requiz.

J'entans que ceulx cy arment plus de vaysseaulx que les deux que j'ay
mande par mes precedantes, tout au long de la coste d'ouest, pour
garder que nulz navyres estrangiers puissent aller ny venir en Escoce,
especiallement a Dombertran. Sur ce, etc.

     Ce XVIIe jour de febvrier 1570.

   Je viens, tout a ceste heure, d'estre adverty que ceulx cy sont
   apres a ordonner ung grand armement des navyres de guerre de
   ceste Royne et aultres de ce royaume, pour une grande
   entreprinse, qu'ilz veulent executer avec intelligence du prince
   d'Orange, qui les doibt ayder de ses vaysseaulx qu'il a en mer,
   sous la charge du Sr de Olain et du bastard de Briderode; et
   esperent aussi se prevaloir de ceulx de la Rochelle. Aulcuns
   soupeconnent que ce soit sur Callais, dont j'ay reouvert le
   pacquet pour y adjouxter cest article, encor que je ne l'aye plus
   avant veriffie. J'ay aussi presentement receu les deux depesches
   de Vostre Majeste, du XXVIIe du passe et du sixiesme d'estuy cy,
   par un mesme courrier, sur lesquelles je verray bientost ceste
   Royne, et ne changeray rien pour la venue d'icelles en ceste
   depesche.


     A LA ROYNE.

=Chiffre.=--[Madame, la division continue toutjour en ce royaume, et le
malcontantement croyt de plus en plus ez cueurs des principaulx et des
Catholiques, parce que les gouverneurs, qui sont des moindres et toutz
protestans, procedent insolentement contre eulx; dont ne peult estre
que bientost l'alteration ne s'en monstre bien grande, et que la cause
de la religion, celle de la Royne d'Escoce, celle des seigneurs
prisonniers, et encores celle de l'incertaine succession de ce
royaulme, qui ont chacune leurs partisans, ne produyse de divers
effectz; en quoy je mettray peyne de tenir le nom du Roy le plus
releve que je pourray, et qu'il n'y en ayt point de plus respecte que
le sien.

X.... m'est venu trouver, sur les dix heures de nuict, pour me dire
que, s'il playt au Roy de le recepvoir, il passera tres vollontiers a
son service, avec une si bonne entreprinse en main que, quant Sa
Majeste la vouldra executer, il la trouvera tres utille pour sa
grandeur, adjouxtant plusieurs occasions de son malcontantement et de
celluy des principaulx seigneurs de ce royaulme. Sur quoy, ne saichant
s'il venoit pour m'essayer, j'ay respondu que je ne scavois que le Roy
eust aultre intention que fort bonne a l'entretennement de la paix
avec la Royne d'Angleterre et avec son royaulme; mais, parce que
toutes ses pretencions et desirs ne me pouvoient estre cognuz, je ne
fauldrois de l'advertir de ce qu'il me disoit, et qu'il pouvoit bien
considerer que Sa Majeste avoit a se douloir, aussi bien que luy, de
ceulx qui gouvernoient en ce royaume; et qu'a ceste occasion il le
pourroit bien accepter et l'employer a s'en revencher ensemble; dont
il m'a dict qu'il viendra, dans quelque temps, scavoir la responce que
Vostre Majeste m'aura faicte]. Sur ce, etc.

     Ce XVIIe jour de febvrier 1570.

   INSTRUCTION AU SR DE JOS de ce qu'il aura a dire a Leurs
   Majestez, oultre le contenu de la depesche.

   Ainsy que la Royne d'Angleterre estoit apres a esteindre les
   troubles du North, et a pourvoir qu'ilz ne se peussent plus
   rallumer; et qu'elle faisoit estat, que d'Escoce, d'ou elle heut
   heu le plus a se doubter, ne luy viendroit que toute faveur et
   assistance, tant que le comte de Mora y commanderoit, mesmes
   qu'il tenoit le comte de Northumberland en ses mains; et ne
   cerchoit sinon comme elle et luy pourroient concourre en ung
   mesme interest contre la restitution de la Royne d'Escoce; il
   n'est pas a croire combien la dicte Dame a vifvement senty la
   mort du dict de Mora.

   Pour laquelle, s'estant enfermee dans sa chambre, elle a escrye,
   avecques larmes, qu'elle avoit perdu le meilleur et le plus
   utille amy, qu'elle eut au monde, pour l'ayder a se meintenir et
   conserver en repos, et en a prins ung si grand ennuy que le comte
   de Lestre a este contrainct de luy dire, qu'elle faisoit tort a
   sa grandeur de monstrer que sa seurte et celle de son estat
   eussent a dependre d'ung homme seul.

   Et parce que l'avitaillement de Dombertran, la venue de Mr de
   Montlouet, quelque course du comte de Vuesmerland sur la
   frontiere, et la retrette d'aulcuns Anglois en Escoce, sont
   advenues en mesme temps, la dicte Dame et ceulx de son conseil
   sont entrez en grand opinion que les Catholiques de ce pays, avec
   l'intelligence des estrangiers, ayent mene ceste practique, et
   qu'il y ayt bien d'aultres entreprinses en campaigne.

   Et mesme l'on s'esforce de randre suspect a la dicte Dame le
   propos de la paix de France, comme si, la faisant, l'on debvoit
   incontinent luy declairer la guerre; ce que toutesfoys elle ne se
   veult ayseement persuader, et pourtant ne peult laysser de la
   desirer, pourveu qu'il ne s'y conclue rien contre elle, ny trop
   au desadvantaige de sa religion; affin qu'elle demeure deschargee
   de tant de demandes et importunites qu'on luy faict pour
   l'entretennement de ceste guerre.

   Mais parce qu'aulcuns luy remonstrent que des exploicts de ceste
   annee a de resulter l'establissement ou la ruine de sa dicte
   religion, et pareillement le repos ou l'alteration de son estat,
   car ilz conjoignent l'ung avecques l'aultre, j'entendz que la
   dicte Dame et ceulx de son conseil ont desja resolu la plus part
   des choses qu'ilz estiment estre besoing d'y pourvoir, desquelles
   j'ay sceu en premier lieu:

   Qu'ilz ordonnent de continuer la description des forces, que j'ay
   cy devant mandees, de quatre vingtz dix mil hommes de pied et
   trente mil chevaux, en trois endroictz de ce royaulme; et que la
   charge en sera principallement commise aulx Protestans, et qu'on
   regardera de si pres aux Catholiques, qu'on ne leur permettra de
   se trouver plus de six ensemble, sur peyne de pryson: que les
   seigneurs, qui sont dettenuz, seront resserrez davantaige, et
   sera continue d'enquerir contre eulx, mesme a este parle de
   _convoquer ung parlement_ pour trois occasions seulement; l'une,
   pour avoir deniers; et l'aultre, pour declairer criminels de leze
   majeste ceulx qui se sont ellevez, et leurs adherans, affin de
   proceder a leur confiscation; et la troisieme, pour confirmer les
   decrectz de leur religion. Mais de peur que le dict parlement ne
   veuille toucher a d'aultres choses, il n'est encores resolu de le
   convoquer; et est, en toutes sortes, si rigoureusement procede
   contre les dicts Catholiques, qu'ilz vivent en grand frayeur,
   dont les Protestans, qui ont toute l'auctorite, pensent que par
   ce moyen ilz les pourront contenir.

   Pour le regard des choses d'Escoce, ayantz faict passer le
   mareschal de Barvich, et ung capitaine de la mesme garnyson, au
   dict pays, incontinent qu'on a entendu l'inconveniant du dict de
   Mora, affin de relever le party qu'il tenoit, ilz y ont despuys
   envoye Randof, et sont apres a y depescher encores Raf Sadeller
   qui est du conseil, avec lettres a huict principaulx du pays et
   creance de leur offrir hommes et argent au nom de ceste Royne; et
   ont donne charge au comte de Sussex de doubler la garnyson de
   Barvich, dont il emporte commission d'y mettre promptement cinq
   centz hommes, et trois centz chevaulx de renfort; et, a cest
   effect, luy a este baille douze capitaines de la suyte de ceste
   court, estimans que la dicte garnyson de Barvich, ainsy
   renforcee, laquelle sera de mil harquebouziers et six centz
   chevaulx, avec l'ayde du gardien de la frontiere, suffira contre
   les courses de Vuesmerland, jusques a ce que cest este, ou plus
   tost, ils auront dresse armee pour aller courre l'Escoce, affin
   d'y establyr les choses a leur devotion, estant l'opinion
   d'aulcuns qu'ilz se saysiront, s'ilz peuvent, du petit prince du
   pays; et qu'ayantz la mere et le filz en leurs mains, il leur
   sera ayse de annuller le tiltre que la mayson d'Escoce pretend a
   la succession de ce royaulme.

   Et ne deffault qui persuade a ceste princesse qu'affin qu'elle ne
   soit, ny par le coste de France, ny de Flandres, empeschee en ses
   afferes de deca, qu'elle doibt accommoder les princes protestans
   en leurs entreprinses de della, et leur donner moyen qu'ilz se
   puissent prevaloir d'aulcuns deniers de ce royaulme, pourveu
   qu'elle n'en desbource rien; dont j'entens qu'apres s'en etre
   quelque temps fort excusee, enfin elle a condescendu de dire a
   ceulx de son conseil qu'ilz advisent comment cella se pourra
   fere; dont desja ont resolu que la dicte Dame payera, dans le
   moys d'apvril, une partie de ses debtes en Allemaigne, laquelle
   iceulx princes prendront des mains de ses crediteurs; et encor
   que les deniers reviegnent toutz a son acquit, ilz luy seront
   neantmoins remboursez, la moictie des prinses, et l'aultre
   moictie par les esglizes protestantes de ce royaulme; lesquelles,
   a ce qu'on dict, ont accorde de bailler quatre vingtz mil escuz
   dans huict moys, ainsy que de mesmes les aultres esglizes
   protestantes de France, de Flandres, d'Allemaigne, des Suisses,
   d'Itallie, et mesmes disent d'Espaigne, contribuent a ceste
   guerre: dont l'on faict compte que la contribution de toutes
   ensemble, comprins les dix mil escuz de ceste cy, monte envyron
   trente mil escuz toutz les moys.

   Mais la difficulte est en ce que, sans mettre la main aux deniers
   d'Espaigne, la dicte Dame ne peut, ny veult payer aulcune portion
   de ses debtes, ceste annee, en Allemaigne, affin de ne se
   desfornyr d'argent; et ce qui a este cause de quoy Espinola et
   Fiesque ont este mieux ouys sur les offres qu'ilz ont faictes, au
   nom des merchans Espaignolz et Genevoys, de laysser les dicts
   deniers a la dicte Dame, ainsy que je l'ay mande par mes
   precedantes. Et j'ay advis qu'on tient cella pour si accommode,
   que desja est ordonne a Me Grassein d'en distribuer quarante cinq
   mil livres d'esterlin aulx merchans de ceste ville, c'est cent
   cinquante mil escuz, pour les fornyr, a ce prochain apvril, en
   Allemaigne, aux dits crediteurs de ceste Royne et vingt mil {lt}
   aussi d'esterlin, c'est soixante douze mil escuz, ordonnez pour
   les afferes d'Escoce.

   Reste seulement que la dicte Dame demande aus dicts Espinola et
   Fiesque ung mot de lettre du Roy d'Espaigne, par lequel il
   advouhe que les dicts deniers sont des merchans, et non siens;
   ce que l'ambassadeur d'Espaigne, qui est ici, me promect que son
   Mestre ne le fera jamais. Aultres estiment que, pour sortyr hors
   de l'obligation et du risque des dicts deniers envers les
   merchantz, qu'il ne reffusera de le fere; aultres disent que,
   ores qu'il ne le face, qu'on ne lairra pourtant d'accorder des
   dicts deniers avecques les merchans, et s'en ayder en Allemaigne;
   neantmoins, il sera toutjour bon d'incister au duc d'Alve qu'il
   empesche le dict accord:

   Car il est desja nouvelles que Quillegrey sera depesche pour
   aller porter les lettres de police du dict payement, et pour
   aller faire semblables offices, ceste annee, qu'il fit la
   precedente envers les princes protestans; dont s'estime, qu'a son
   arrivee par della, plus qu'a celle du jeune comte de Mensfelt,
   les dicts princes s'esmouveront et commenceront de marcher; et
   que le dict de Mensfelt n'a emporte que quelques lettres
   d'acquit, pour vingt mil livres d'esterlin, qui avoient este
   desja prinses sur les bagues de la Royne de Navarre. Par ainsy,
   il fault fere estat que l'armee de Cazimir yra au secours de
   ceulx de la Rochelle.

   Il semble qu'on ayt vollu imprimer quelque peur a ceste princesse
   du duc de Olstein, luy donnant entendre qu'il a este devers le
   duc d'Alve a Bruxelles pour tretter quelque entreprinse contre
   elle, et qu'il faict une levee de gens de pied et de cheval vers
   Hembourg et Osterelan, de quoy elle a certain adviz, et que le
   duc Ery de Bronzouye a aussi la sienne toute preste; dont, encor
   que le dict duc d'Alve monstre que son principal pretexte soit
   pour resister aulx entreprinses du prince d'Orange, neantmoins la
   jalousie qu'elle s'est donnee de cella, et possible le desir de
   favoriser les afferes du dict prince d'Orange, et les choses
   advenues par la mort du comte de Mora sont cause dont elle se
   laysse ainsy aller a la forniture de deniers en Allemaigne;
   aulcuns estiment tout le contraire du duc d'Olstein, qu'il est
   pour le dict prince d'Orange, bien m'a l'on dict qu'il y a desja
   trois ans que ceste Royne a oste de son estat le dict de Olstein
   lequel souloit etre son pencionnaire.




XCe DEPESCHE

--du XXIIe jour de febvrier 1570.--

_(Envoyee par Hamberlin, chevaulcheur d'escuerye, jusques a la
court.)_

  Audience accordee a l'ambassadeur; communication faite a
    Elisabeth de l'etat des negociations en France pour arriver a
    la pacification.--Conditions proposees par le roi.--Offre faite
    par la reine d'Angleterre de sa mediation.--Nouvelle assurance
    qu'elle n'a donne aucun secours aux protestans de
    France.--Affaires de la reine d'Ecosse.--Elisabeth propose
    d'accepter la mediation du roi pour ses differends avec Marie
    Stuart.

     AU ROY.

Sire, pour faire entendre a la Royne d'Angleterre ce qui a passe avec
les depputez de la Royne de Navarre, des princes de Navarre, de Conde,
et des aultres de leur party, qui vous ont tres humblement requiz la
paix, je luy ay recite les mesmes bons et bien convenables propos de
vostre lettre du VIe du present, avec ung peu d'expression de
l'incroyable debonnairete et infinye clemence qu'il vous playt user
envers eulx, sur toutes les offances, ruynes et dommaiges, que vous et
vostre royaulme avez receu de leur ellevation et de leur prinse
d'armes; et que si la dicte Dame veult considerer les graces et
concessions que vous leur offrez, je m'asseure qu'elle les estimera,
sinon excessives, a tout le moins telles que de plus grandes vous ne
leur en pouvez bonnement conceder, sinon que pour les contanter a eulx
seulz, Vostre Majeste se vollut par trop se malcontanter soy mesmes,
et offancer vos aultres bons subjectz catholiques, qui sont de vostre
party, qui ont toutjour suyvy vos intentions, n'ont onques contradict
a icelles, ont combattu avecques vous et pour vous, et n'ont rien
espargne du leur pour vous secourir; et pareillement offancer bonne
partie du reste des Chrestiens, especiallement les princes, vos alliez
et confederez, qui monstrent avoir interest en ceste cause pour la
religion catholique et pour la souveraine auctorite, qu'ilz desirent
estre, l'une et l'aultre, bien conservees en vostre royaulme, comme en
ung siege principal de la Chrestiente, en quoy, en lieu qu'ilz vous
penseroient avoir regaigne pour bien veuillant et favorable prince, il
est a croyre qu'ilz vous trouveroient a jamais offance, irrite et bien
fort ulcere contre eulx.

La dicte Dame, d'ung visaige bien fort joyeulx et contant, apres
plusieurs bien bonnes parolles du mercyement, qu'elle m'a prie de vous
fere, pour une tant favorable communication du pourparle de paix avec
vos subjectz, a curieusement vollu lire les articles d'icelluy, et
j'ay miz peyne de les lui fere trouver plus que raysonnables de vostre
coste; et que, si ceulx de l'aultre part se monstrent tant sans rayson
qu'ilz ne les acceptent, que Vostre Majeste la prie de les tenir
dorsenavant pour ceulx qui ne sont meuz d'aulcun desir de religion,
ains d'une pure ambicion d'occuper l'authorite souveraine s'ilz
pouvoient; et que, pour le debvoir de l'alliance et bonne amytie, qui
est entre Vostre Majeste et la dicte Dame et voz deux couronnes, elle
les veuille a jamais exclurre de sa protection, faveur et secours, et
nommeement de l'assistance de deniers qu'ilz se vantent debvoir avoir
ceste annee d'elle ou de son royaulme; et, comme ennemye conjuree
contre eulx, se veuille unyr avec Vostre Majeste pour les reprimer, et
pour vous ayder de reconquerir sur eulx les droictz souverains,
qu'ilz s'esforcent [d'usurper], et donner exemple aux aultres subjectz
d'ozer, par pretexte de religion, entreprendre d'usurper sur leurs
vrays et naturelz princes et seigneurs.

A quoy elle m'a respondu qu'elle ne doubte aulcunement que, en Vostre
Majeste et en celle de la Royne, ne soit le mesmes bon desir que les
dicts articles monstrent pour la reunyon et reconcilliation de voz
subjectz, et comme elle le loue infinyement, ainsy vous prie elle de
croyre qu'elle a grand affection de la veoir bien effectuee; et que,
si ceulx de la Rochelle ont de quoy pouvoir, sans contraincte de leur
conscience, vivre soubz vostre auctorite, en paix et bonne seurte de
leurs vyes et de leurs personnes, elle ne voyt commant ilz le
puyssent, ny doibvent reffuzer; dont, si pour la conclusion d'ung si
bon oeuvre, au cas qu'il y intervienne aulcune difficulte, il vous
playt qu'elle s'y employe, elle le fera droictement a l'advantaige deu
a Voz Majestez, comme si c'estoit pour le sien propre; et quant a
secours, elle peult jurer devant Dieu qu'il n'en est procede d'elle,
ny en argent, ny en aultre chose, dont ilz se puyssent raysonnablement
vanter qu'elle leur en ayt baille contre vous, et qu'elle n'ozeroit
jamais lever les yeulx pour me regarder, si, apres tant de parolles et
de promesses qu'elle m'a faictes vous escripre la dessus, elle venoit
meintenant a leur en donner.

J'ay este en doubte, Sire, comment uzer de ce, qu'en lieu que je l'ay
requise de leur estre ennemye, s'ilz n'acceptent les condicions de
paix, elle s'est offerte d'en composer les difficultez; dont, sans en
rien acepter, je l'ay seulement remercyee, au nom de Voz Majestez, et
que je ne fauldrois de le vous escripre, et ay poursuyvy que
j'esperois que la mesme responce conviendroit a ce que j'avoys a luy
requerir tres instantment de vostre part, qu'elle vous vollut tout
ouvertement signiffier si une levee de huict mil reystres, qu'on vous
a mande que le duc d'Olstein et le comte d'Endein font pour elle en
Allemaigne, est en faveur de ceulx de la Rochelle, ainsy qu'on le vous
veult persuader, et qu'il vous semble bien que la dicte Dame doibt
ceste franche et claire declaration a la bonne amytie, que Voz
Majestez Tres Chrestiennes luy portent, et que le cueur ne vous peult
dire que vous ayez en ce temps a esperer actes si ennemys et si
contraires du coste de la dicte Dame.

Elle m'a respondu, de fort bonne facon, que Mr Norrys luy a touche ce
particullier par ses lettres, et que par lui mesmes elle vous y fera
satisfere: cependant me vouloit bien asseurer qu'elle ne faict point
fere la dicte levee, et qu'elle ne veult jamais estre estimee Royne,
s'il se trouve aultrement; et a passe oultre a me dire qu'il se parle
bien de quelque levee a venir, mais qu'elle ne scayt encores ce qui en
est; et, quand elle l'entendra, s'il y a rien contre Vostre Majeste,
elle me le fera notiffier.

Je croy que la dicte Dame m'a respondu asses sellon la verite et
sellon son intention en ces deux choses; mais je mettray peyne de
mieulx les veriffier, et sur ce, etc.

     Ce XXIIe jour de febvrier 1570.

     A LA ROYNE.

Madame, ayant envoye me condouloir a Mr le comte de Lestre du peu de
satisfaction que la Royne, sa Mestresse, a vollu donner a Voz Majestez
Tres Chrestiennes, par Mr de Montlouet sur les afferes de la Royne
d'Escoce, il m'a mande que je debvois excuser la dicte Dame sur les
espouvantables conseilz qu'on luy donnoit, de la subversion de sa
couronne et de son estat, si elle ne procedoit encores plus
rigoureusement contre elle, ce qui n'estoit aulcunement sellon son
cueur; et que, n'ozant de luy mesmes se ingerer de luy en parler, si
je luy en voulois escripre une lettre a part, il la feroit si
oportunement veoir a la dicte Dame qu'il esperoit que les afferes de
la dicte Royne d'Escoce s'en porteroient mieulx. Je luy ay escript
aulcun peu de motz, lesquelz il luy a monstrez, et elle m'a faict
cognoistre, en ma derniere audience, qu'elle les avoit benignement
receuz; lesquelz ont heu tant d'effect qu'elle m'a offert d'elle
mesmes que, s'il playt a Voz Majestez mettre en avant ung moyen ou
expediant entre elles deux, qui soit honneste et non prejudiciable a
elle ny a sa couronne, ny contraire a son honneur et conscience,
qu'elle y entendra tres vollontiers; et ainsy m'a elle, une et deux
foys, prie de vous le mander. Dont je mettray peyne, Madame,
d'entendre la dessus le desir de la dicte Royne d'Escoce, et le
conseil, s'il m'est possible, de Mr l'evesque de Roz, lequel est
encores bien resserre, pour en user le plus oportunement que je
pourray. Cependant il plairra a Voz Majestez m'en commander ung mot
par une lettre que je puysse monstrer, et sur ce, etc.

     Ce XXIIe jour de febvrier 1570.




XCIe DEPESCHE

--du XXVIe jour de febvrier 1570.--

(_Envoyee expres jusques a Callais par Lepecoc_.)

Opinion generale repandue en Angleterre que la paix sera prochainement
conclue en France.--Etat des affaires en Flandre.--Incertitude sur les
nouvelles d'Ecosse; necessite d'envoyer un prompt secours dans ce
pays.--Reclamation des Anglais contre la conduite qui est tenue a leur
egard en Bretagne.--Vives instances de Marie Stuart pour obtenir un
secours de France.


     AU ROY.

Sire, apres avoir, le XXe de ce moys, amplement discouru a la Royne
d'Angleterre en quel estat estoient demourees les choses avec les
depputez de la Rochelle, lorsque Vostre Majeste m'a commande de luy en
parler, et que la dicte Dame m'eust prie de luy laysser le memoire des
condicions que vous leur offriez, lesquelles elle ne fit semblant de
les trouver que bien fort raysonnables, et qu'elle ne voyoit plus
aulcune difficulte en cella, sinon possible ung peu de l'asseurance, a
cause de l'infraction des precedantz traittez, elle manda, le jour
d'apres, Mr le cardinal de Chatillon pour les luy communiquer; et ne
scay encores, Sire, ce qui en fut debattu entre eulx, sinon qu'on m'a
adverty que le dict Sr cardinal dict que la Royne de Navarre, plus de
douze jours auparavant, luy en avoit en substance mande le contenu, a
la mesure que les depputez, durant le pourparle, le luy escripvoient,
et qu'il faisoit grand difficulte que la paix se peult conclure la
dessus, qu'il ne leur fut en quelque chose mieulx satisfaict, et en
quelque aultre plus seurement pourveu. Je mettray peyne de scavoir si
la dicte Dame a trouve fondement en sa dicte difficulte, veu qu'elle
m'a dict que ses plus scavantz prescheurs maintenoient, par
tesmoignages de l'escripture saincte, que nulle eslevation contre son
prince, ny mesmes pour la conscience, peult estre juste ny
raysonnable.

Il semble qu'on ayt icy asses d'opinion que la paix se conclurra, et
neantmoins je n'entendz qu'on revoque l'ordonnance des deniers pour
Allemaigne, bien qu'aulcuns estiment que les levees de gens de guerre
sont retardees pour attandre quelle fin le dict traitte prendra; et se
parle beaulcoup plus, a ceste heure, des aprestz du prince d'Orange
que de ceulx de Cazimir, et qu'encores que en Flandres ne s'en face
aulcun semblant, que neantmoins le duc d'Alve ne laysse de pourvoir
secrectement a ses afferes; dont ceulx cy ont quelque adviz de ses
aprestz, et mesmes tiennent pour asses suspectz ceulx qu'ilz entendent
qu'il faict pour la mer, qui ne peuvent, ce leur semble, estre dressez
contre le dict prince; et par ainsy, doubtent que ce soit contre eulx,
mais ilz monstrent de ne les craindre guieres. La composition des
deniers et merchandises, arrestees par deca sur les subjectz du Roy
d'Espaigne, se poursuyt toutjours. Il est vray qu'il semble qu'on
attand la responce d'une depesche, que le duc d'Alve, apres le retour
du Sr Chapin en Flandres, a faicte au Roy son Mestre sur ceste affere,
qui n'est encores venue.

Je ne puys avoir certitude des presentes choses d'Escoce, et semble
que le Sr Randolf mesmes, qui est sur le lieu de la part de ceste
Royne, ne peult comprendre quelles elles sont, et qu'il en escript
confuzement. Le comte de Lenoz se prepare toutjours pour y aller;
mais il creinct quelque malle adventure par della, et n'ayant la dicte
Royne d'Escoce faulte d'adviz en ses propres afferes, elle nous a
faict tenir celluy que je vous envoye duquel nous mettrons peyne d'en
avoir plus grande veriffication; et d'aultant qu'avec icelluy vous
verrez, Sire, l'instance qu'elle me prie de vous fere pour son
secours, il ne sera besoing de le vous exprimer davantaige, si n'est
pour vous dire, Sire, que peu d'ayde a ce commancement vous pourra
espargner les frays d'ung grand secours, que possible cy apres vous y
vouldriez avoir envoye; lequel, ou n'y pourra lors passer, ou n'y
viendra jamais asses a temps. Je ne scay si, suyvant mes precedantes
lettres, ceste Royne vouldra entendre a quelque bon expediant avec la
dicte Royne d'Escoce, elle m'a faict demonstration d'y estre assez
bien disposee; mais la dicte Royne d'Escoce a trop d'ennemys en ceste
court.

La dicte Royne d'Angleterre m'a faict dellivrer trois Francoys qui
estoient prisonniers a Colchester, et m'accorde ordinairement, et fort
liberallement, les provisions de justice que je luy demande pour voz
subjectz. Il est vray que ceulx de son conseil m'ont faict escripre
par le juge de l'admyraulte que, s'il n'est faict rayson a trois
Anglois, qui vont pourchasser la restitution de leurs biens a
Granville en Bretaigne, qui leur a este deux et trois foys desnyee,
que les Bretons ne s'esbahyssent plus s'ilz n'ont dellivrance des
biens qui leur seront prins ou arrestez par deca; vous supliant, Sire,
mander au Sr de La Roche, cappitaine du dict Granville, qu'il les leur
face dellivrer, et que dorsenavant Vostre Majeste commande estre
mieulx pourveu a l'administration de la justice aux dicts Anglois en
Bretaigne, qu'ilz disent qu'ilz n'y en ont heu jusques icy; et sur ce,
etc.

     Ce XXVIe jour de febvrier 1570.

   Sur la fin de la presente m'est venu advis qu'il y a heu
   rencontre, sur la frontiere du North, entre millord Dacres, qui
   se retirait en Escoce avec quelque troupe, et milord de Housdon
   gouverneur de Barvich, qui l'a vollu empescher.

   EXTRAICT de la lettre de la Royne d'Escoce a Mr l'evesque de Roz,
   son ambassadeur.

   J'ay receu, par ce pourteur, la lettre que m'avez escripte du VIe
   du present, et suys fort marrye de vostre emprysonnement, a ceste
   heure que mes afferes ont grand besoing de vous, sur le poinct
   qu'on m'a dict que le Roy a accorde d'envoyer deux mil hommes en
   Escoce; je vous prie, sollicitez Mr l'ambassadeur de fere
   instance a son Mestre qu'il les veuille haster, et advertissez
   l'arsevesque de Glasco et Rollet, de faire le mesme par della. Je
   vouldrois bien entendre quel secours nous aurons de Flandres. Je
   crains qu'il sera asses petit, et qu'il viendra bien tard; car
   j'entends que desja la Royne d'Angleterre faict lever une armee
   de douze mil hommes en ce pays, et en veult envoyer, du premier
   jour, trois mil en Escoce, et puys apres, y fere acheminer le
   reste par mer et par terre, avec intention, comme on dict,
   d'avoir, ou par moyen, ou par force, mon filz en ses mains, et
   puys apres disposer de ma vie. Mais, si Dieu m'est favorable,
   comme je n'en doubte poinct, je ne crains poinct cella;
   neantmoins, je vous prie tres affectueusement de le nottifier
   aulx ambassadeurs, affin que, s'ilz m'ayment et ayment mes
   afferes, qu'ilz procurent de fere envoyer en dilligence le
   secours en Escoce. Il est bruict que le Roy d'Espaigne est fort
   mallade, et que le Roy a aultant a fere dedans son royaulme comme
   auparavant, et qu'il n'a peu fere la paix avecques ses subjectz,
   dont vous prie m'en faire entendre la verite.

   EXTRAICT d'aultre lettre escripte par la dicte Royne d'Escoce a
   Jehan Cobert, secretaire de Mr de Roz, du XIIIe febvrier 1570.

   Jehan Cobert, si vostre mestre est si estroictement garde qu'il
   ne puisse vaquer a mes afferes, ne faillez de trouver quelque
   moyen de me donner toutjours adviz des occurrences, le plus
   souvent que vous pourrez. Faictes mon excuse a Mr l'ambassadeur
   de France, si je ne luy escriptz par ce pourteur, car je ne m'ose
   fyer en luy; supliez le de parler a la Royne pour vostre mestre;
   et luy dictes que c'est Huntington qui, par malice, a procure son
   emprisonnement; car luy mesmes m'a dict qu'il se vengeroit de
   luy. Priez le aussi, en mon nom, de solliciter le Roy, son
   Mestre, comme je le mande en l'aultre lettre, de haster le
   secours; car il peult veoir le grand dangier en quoy mon royaulme
   et mon filz et moy sommes.




XCIIe DEPESCHE.

--du dernier jour de febvrier 1570.--

(_Envoyee expres jusques a Callais, par le sire Crespin de Chaumont_.)

  Details circonstancies de la rencontre qui a eu lieu entre milord
    Dacre et milord Houston; defaite de milord Dacre qui a ete
    force de se refugier en Ecosse.


     AU ROY.

Sire, au fondz de la lettre que j'ay escripte, le XXVIe du present a
Vostre Majeste, j'ay faict mention d'ung rencontre naguieres advenu
vers la frontiere du North, du coste d'Escoce, entre millord Dacres et
millord de Housdon, subjectz de ce royaulme, de quoy la confirmation
est despuys arrivee, qui se racompte ainsy: c'est que ayant la Royne
d'Angleterre, pour aulcuns soupecons du dict millord Dacres, et parce
qu'il differoit de venir devers elle, mande a millord Housdon de
l'aller surprendre, le plus secrectement qu'il le pourroit fere, en
une sienne mayson, ou il s'estoit retire douze mil pres l'Escoce;
icelluy Dacres, ayant descouvert l'entreprinse, le jour auparavant
qu'elle deust estre executee, par l'interception d'aulcunes lettres,
ou il vit que desja le dict de Housdon avoit mande a millord Scrup se
trouver en certain lieu avec deux mil hommes, et qu'il s'y rendroit a
heure determinee avec mil chevaulx et cinq centz harquebouziers de la
garnyson de Barvich, pour l'aller assieger, il fit dilligence d'en
advertyr incontinent ceux qui estoient en la frontiere d'Escoce; et,
de sa part, il deliberra d'assembler ce qu'il pourroit des siens pour
aller combattre l'une des deux troupes, avant qu'elles se peussent
joindre. Et ainsy, en une nuict, il mict ensemble trois mil hommes,
et, le matin, alla rencontrer ceulx qui estoient sortys de Barvich, et
presenta la bataille au susdict de Housdon; lequel, se trouvant avoir
de meilleures gens et mieulx equipes que luy, bien que en moindre
nombre, se resolut de le combattre, et neantmoins fit semblant de se
retirer, affin d'attirer l'autre en ung lieu estroict, ou avec
l'harquebouzerye il le deffyt, et luy tua quatre centz des siens, et
en print cent ou six vingtz de prisonniers. Et a peine se fut saulve
le dict Dacres mesmes, sans ce qu'il se descouvrit quelques gens de
cheval, en compaignie, qui lui venoient au secours, a la faveur
desquelz il se retira, avec tout le reste, en Escoce. Quoy qu'il y
ayt, Sire, et que ce recit, qui vient de la court, soit a l'advantaige
de ceste Royne, elle et ceulx de son conseil sont bien fort marrys de
la retrette du dict Dacres, qui est, apres le duc de Norfolc, ung des
plus principaulz hommes de ce royaulme. Et sur ce, etc.

     Du dernier jour de febvrier 1570.




XCIIIe DEPESCHE

--du IIIIe jour de mars 1570.--

(_Envoyee jusques a la court, par le Sr de Sabran_.)

  Irritation causee a Londres par la nouvelle de l'expedition
    preparee en France pour porter des secours en Ecosse.--Effet
    produit par cette nouvelle sur la reine d'Angleterre, dont elle
    change tout-a-coup les dispositions a l'egard de la
    France.--Resolution d'Elisabeth de porter ses armes en Ecosse,
    et de secourir ouvertement les protestants de la
    Rochelle.--_Memoire_: details des preparatifs faits sur mer en
    Angleterre pour empecher le secours de France d'arriver en
    Ecosse.--Affaires de l'Ecosse et des Pays-Bas.--Demande faite
    par l'Espagne que le commerce avec l'Angleterre soit interdit
    en France.--_Memoire secret_: dispositions des seigneurs
    anglais, qui sont poursuivis en justice, a soutenir les efforts
    de la France.--Vives instances du duc de Norfolk pour que la
    reine d'Ecosse soit promptement secourue.--Proposition faite
    par l'ambassadeur a Leicester d'appuyer de tout le credit de la
    France son mariage avec Elisabeth; sous la condition de la
    restitution de Marie Stuart.

     AU ROY.

Sire, je n'avois poinct este encore plus favorablement ouy de la Royne
d'Angleterre, et n'avois point receu d'elle meilleures responces sur
les choses, que je luy ay ordinairement proposees de vostre part,
despuys que suys par deca, que en ceste derniere audience du XXe du
passe, ny les seigneurs de son conseil ne m'avoient plus priveement
traicte, ny ne s'estoient monstrez plus favorables a me parler des
afferes de ce royaulme que ceste derniere foys; de sorte que je m'en
retournay asses satisfaict, et au moins avec quelque opinion que les
choses seroient pour aller de bien en mieulx entre Voz Majestez et voz
deux royaulmes; mesmes qu'ung du dict conseil passa si avant de me
dire que, pour quelques occasions es quelles la France n'estoit
poinct meslee, j'entendrois bientost parler d'ung armement que,
longtemps y a, l'Angleterre n'en avoit gecte ny de plus grand, ny de
plus brave sur mer; et qu'il ne failloit que j'en prinsse aulcun
souspecon, car tant s'en failloit que ce fut contre Vostre Majeste,
qu'il n'y auroit rien qui ne fut a vostre bon commandement: et oultre
cella, la dicte Dame me tint lors toutz propos fort bons sur les
afferes de la Royne d'Escoce, et sur la bonne disposition, en quoy
elle estoit, d'entendre a quelque bon expediant avec elle, s'il
playsoit a Vostre Majeste de le mettre en avant.

Par lesquelles choses j'estimay, Sire, que les plus moderez d'aupres
de ceste princesse eussent gaigne ung grand poinct envers elle, mesmes
que je sceuz, avant que partir de la, que le comte d'Arondel avoit
este mande en court pour le desir que la dicte Dame monstroit avoir de
regarder, avec son conseil et avec sa noblesse, les moyens qu'il luy
falloit tenir, tant envers les princes ses voysins que envers ses
subjectz, pour maintenir la paix dehors et dedans son royaulme. De
quoy les passionnez, qui ont le credit, monstroient n'estre
aulcunement contantz: et voycy, Sire, ce que, deux jours apres, leur
est venu en main pour divertir le bon cours de ces afferes, et pour
alterer les choses plus que jamais, c'est que, par les lettres de Mr
Norrys et par celles du Sr Randolf, qui en mesme jour sont arrivees de
France et d'Escoce, du XXIIe du passe, ilz ont eu adviz que Vostre
Majeste preparoit d'envoyer ung nombre de gens de guerre en Escoce,
qui se doibvent embarquer en Bretaigne le IIIe jour de may prochain;
ce qui leur a donne de quoy si bien irriter la dicte Dame et ceulx de
son dict conseil que, toutes aultres choses delayssees, ilz se sont
miz apres a consulter et delliberer comme ilz pourront empescher ou
prevenir ceste vostre entreprinse; dont j'ay baille une instruction au
Sr de Sabran de tout ce que, pour ceste heure, j'ay peu descouvrir de
leurs preparatifz et aprestz en cella, ensemble du present estat des
aultres choses de deca, auquel me remectant, je prieray, etc.

     Ce IVe jour de mars 1570.


     A LA ROYNE.

Madame, ce n'est de mon gre que je donne a Vostre Majeste des adviz,
qui quelques foys sont bien contraires et divers a ceulx que
auparavant je vous ay mandez; mais le changement et la contrariete,
qui sont asses ordinaires en ceulx de ceste court, me contraignent
d'en user ainsy; dont Vostre Majeste, s'il luy playt, m'en excusera
sur le soing que j'ay de luy mander leurs actions et delliberations,
ainsi clairement et par le menu, comme, jour par jour, je les puys
aprendre et descouvrir. Il n'y a que huict jours que ceste princesse
se monstroit bien disposee envers Voz Tres Chrestiennes Majestez, et
de ne cercher rien tant que de vous contenter et complaire en ce qui
luy estoit propose de vostre part, et de vouloir vivre en grand paix
et repos en son royaulme, chose fort sellon sa naturelle inclination;
mais, aussitost qu'on luy a raporte qu'il se preparoit en France des
gens de guerre pour passer en Escoce, il n'est pas a croyre combien la
grande jalousie de sa cousine, laquelle s'est representee en cella,
luy a soubdain faict changer son premier bon propos; et comme, en lieu
d'aller par moyens paysibles, ainsy qu'elle disoit, ez choses
d'Escoce, elle a propose meintennant d'y proceder par les armes. La
dicte Dame estoit lors apres a espargner l'argent, meintennant elle
ne parle que d'en despendre; elle cerchoit de payer et a ceste heure
d'emprumpter; elle disoit vouloir regaigner par douceur ses subjectz,
meintennant elle faict resserrer plus que auparavant ceulx qui sont en
prison; et crainctz asses, Madame, que l'affection, qu'elle disoit
avoir a la pacification de vostre royaulme, se soit desja changee a
ung contraire desir de vous y nourryr les troubles, si elle peult,
comme desja l'on m'a dict qu'elle est pour se monstrer plus liberalle
a promettre secours et assistance a ceulx de la Rochelle, qu'elle n'a
faict jusques icy. Je la verray sur la premiere occasion de quelque
depesche de Voz Majestez, et mettray peyne de notter les
particullaritez de ses propos, affin de fere quelque jugement de ses
delliberations. Sur ce, etc.

     Ce IVe jour de mars 1570.

   INSTRUCTION pour satisfere Leurs Majestez sur le contenu de la
   depesche, comme s'ensuyt:

   Que, le XXe du passe, la Royne d'Angleterre se monstroit bien
   disposee envers Leurs Tres Chrestiennes Majestez et envers leurs
   presens afferes, avec bonne affection a la paix de leur royaume,
   et d'estre preste, pour l'amour d'eulx, de condescendre a des
   expediens gracieulx avec la Royne d'Escoce, et me dict l'ung des
   seigneurs de son conseil qu'elle avoit ung grand contantement de
   veoir que Leurs dictes Majestez, ny nul de leurs ministres,
   n'estoient meslez en ces choses du North.

   Ung autre des seigneurs du dict conseil, me parlant en affection
   d'aulcuns aprestz, qu'on faisoit contre la dicte Dame, en un
   endroict qui, sellon qu'il me le designa, ne pouvoit estre sinon
   Flandres, me dict qu'ilz estoient apres, de leur coste, a
   preparer en dilligence ung des plus grandz et des plus braves
   armemens qu'ilz eussent, longtemps y a, miz en mer, et qu'on
   cognoistroit que, si l'Angleterre n'estoit pour assaillir ung
   aultre estat, qu'elle estoit suffisante pour deffandre le sien,
   et que, continuant ainsy la bonne paix, comme elle faisoit,
   avecques le Roy et la France, ilz n'avoient que bien peu a
   craindre le reste de leurs voysins.

   Le troisiesme jour apres, estantz deux pacquetz, l'un de Mr
   Norrys et l'aultre du Sr Randolf, arrivez de France et d'Escoce,
   quasi en mesmes heure, et avec conformite d'ung mesmes advis de
   certain nombre de gens de guerre, qu'ilz ont mande que le Roy
   preparoit d'envoyer en Escoce, qui se debvoient embarquer en
   Bretaigne, le IIIe de may, et estre conduicts par le Sr Estrocy,
   la dicte Dame fit incontinent assembler la dessus son conseil,
   ou, du bon estat que les choses monstroient estre deux jours
   auparavant, elles furent, par la contention des mal affectionnez,
   soubdain converties en une presente aygreur; et voicy ce que
   j'entendz qui fut la arreste:

   Que Mr Bach, pourvoyeur de la marine, seroit promptement mande
   pour lui enjoindre de mettre en ordre et en bon equipage toutz
   les grandz navyres de guerre de la dicte Dame, affin d'estre
   prestz dans la fin de mars ou au commencement d'avril, avec trois
   mil bons hommes dessus, avytaillez pour un moys, affin de servir
   aulx deux effects; l'ung, de resister aux entreprinses de
   Flandres, et l'aultre, pour empescher le passaige et la descente
   des Francoys en Escoce;

   Que le comte de Sussex et Raf Sadeller s'en yroient au Nort, et
   leveroient six mil hommes, qu'ilz envoyeroient le plus tost
   qu'ilz pourroient en Escoce, et en prepareraient aultres douze
   mil pour doubler et tripler les premiers, s'il estoit besoing;

   Que ceste mesmes levee pourroit servir a reprimer les esmotions
   qu'on craignoit au dict pays, et servyroit aussi pour tenir la
   main forte a l'execution de justice qu'on y pretendoit fere
   contre ung nombre de gentishommes, qu'on a trouvez coulpables de
   la premiere ellevation;

   Que, pour subvenir a telles choses, l'on dresseroit trois estapes
   de vivres et de monitions pour les pouvoir transporter par mer ou
   le besoing le requerroit, l'une a Londres, l'aultre a Rochestre,
   et la troisiesme, laquelle j'ay la plus suspecte, a Porsemue, car
   c'est vis a vis du Havre de Grace;

   Que courriers seraient promptement depeschez par toutes les
   provinces avec lettres aulx officiers, pour fere advertissement a
   ung chacun de se tenir pourveuz d'armes et de chevaulx sellon les
   ordonnances, et d'estre prestz pour marcher, quand ilz seront
   mandez;

   Que Me Grassein feroit dilligence de trouver promptement
   cinquante mil livres d'esterlin parmy les merchans pour subvenir
   au present besoing de la dicte Dame, oultre et par dessus la
   somme de quarante cinq mil livres d'esterlin desja ordonnees pour
   Allemaigne;

   Que les afferes de la Royne d'Escoce et les propositions qui se
   mettoient en avant pour sa restitution, et pour la dellivrance de
   l'evesque de Roz, son ambassadeur, seroient mises en surceance et
   elle ung peu plus resserree;

   Et seroit pareillement surcise la delliberation, en quoi l'on
   estoit, de pourvoir a la liberte du duc de Norfolc, sur la
   caution qu'il offroit de deux centz mil livres d'esterlin; et a
   l'eslargissement de millord de Lomele; et a rappeler en court et
   au conseil le comte d'Arondel, et que les dicts seigneurs
   seroient plus observez et resserrez que auparavant.

   Et m'a l'on dict, dont je suys apres a le veriffier, qu'il fut
   aussi la arreste que la dicte Dame se monstreroit plus liberalle
   et prompte, qu'elle n'avoit faict jusques ici, a accorder secours
   a ceulx de la Rochelle pour meintenir la guerre en France, affin
   de divertyr celle toute aparante, qui s'alloit susciter dans
   ceste isle pour les choses d'Escoce.

   Despuys, est survenu ce rencontre en la frontiere du North,
   lequel aulcuns disent n'avoir tant succede au desadvantaige de
   millord Dacres, comme le filz de millord de Housdon, qui en a
   porte les premieres nouvelles, l'a publie; et qu'il y est mort
   plus de deux centz soldatz de la garnyson de Barvich, et qu'il a
   apareu ung si notable secours, qui venoit d'Escoce au dict
   Dacres, qu'on a heu asses de doubte d'une surprinse sur Varvich,
   dont ceulx cy font plus grand dilligence que jamais de haster les
   ordonnances et provisions dessus dicts.

   Quant a l'estat des choses d'Escoce, j'entendz que les comtes
   Morthon, Mar, Mareschal et millord de Lendzey ayantz, avec leurs
   complices, releve en ce qu'ilz ont peu la part du feu comte de
   Mora, ont transfere toute l'authorite au dict de Morthon, lequel
   se trouve meintenant dans l'Islebourg, assiste de la faveur de la
   Royne d'Angleterre; et semble qu'il veut establyr le comte de
   Lenoz regent au dict pays a la devotion de la dicte dame;

   Que les comtes d'Arguil, d'Onteley, d'Atil et aultres bons
   subjectz de la Royne d'Escoce, ayantz tenu une assemblee pres de
   Dombertran, ou le Sr de Flemy s'est trouve, ont dellibere de
   s'achemyner vers l'Islebourg, pour ordonner, en quelque bonne
   facon, de l'estat des choses, et qu'ilz veullent que le duc de
   Chatellerault preigne le gouvernement; et que, pour le
   commencement, il l'ayt au nom du jeune prince, affin qu'il y
   interviegne tant moins de contradiction: mais le dict duc, qui
   est encores prisonnier au chasteau de l'Islebourg, demeure
   fermement resolu de n'accepter aulcune charge, sinon au nom et
   sous l'auctorite de la Royne. Il s'espere quelque convocation
   d'Estatz au dict pays, le IIIIe du present; ce qui s'en entendra,
   je ne fauldray de le mander a Leurs Majestez. Il semble qu'on n'a
   trouve Ledinthon si bon Anglois qu'on cuydoit, et qu'il est tout
   du dict duc de Chatellerault.

   Ceulx qui jugent des dicts afferes d'Escoce, et qui desirent la
   restitution de la Royne au dict pays, et y vouldroient veoir
   succeder les choses sellon l'intention du Roy, disent que, sans
   venir a guerre ouverte avecques ceste Royne, il se pourra (avec
   vingt ou trente mil escuz et deux personnaiges de bonne qualite
   qui saichent, au nom du Roy, reunyr et accorder les seigneurs du
   pays, et avec demy douzaine de capitaines pour conduyre leurs
   gens de guerre, et quelques monitions et armes), fere ung si bon
   fondement dans ce royaume que les effortz des Anglois n'y
   pourront en rien prevaloir; mais il fauldroit que cella y passat
   tout promptement, avant que ceulx cy soyent sur mer.

   L'accord des deniers et merchandises d'Espaigne se poursuyt
   toutjour fort instantment, et pourra bien estre que, quant aulx
   deniers, il preigne encores quelque tret, pour attandre celle
   lettre du Roy d'Espaigne, par laquelle il veuille advouher que la
   somme est a des merchans; mais, quant aulx merchandises, j'estime
   que cella sera bientost conclud, parce qu'il se depesche quatre
   principaulx merchans de ceste ville avec generalle procuration
   pour en aller, en compaignie du Sr Thomas Fiesque, tretter avec
   le duc d'Alve a Bruxelles; et doibvent partyr dans ceste
   sepmayne. Dont le Roy pourra fere incister sur l'ung et sur
   l'autre de ces deux poincts envers le duc d'Alve, qu'il n'en
   veuille accommoder les Protestans, ains entretenir et prolonger
   la matiere, au moins jusques apres l'este prochain; dont, de ma
   part, je travailleray, aultant qu'il me sera possible, d'y fere
   toutjour naistre quelque difficulte, et il s'y en trouveroit
   asses du coste mesmes de ceulx cy, n'estoit la craincte qu'ilz
   ont du Roy sur les choses d'Escoce.

   Je suys bien fort presse par l'ambassadeur d'Espaigne de suplier
   Leurs Majestez Tres Chrestiennes qu'ilz veuillent exclurre aux
   Anglois le commerce de la France, parce que, nonobstant la
   suspencion d'entre l'Angleterre et les Pays Bas du Roy son
   Mestre, ilz ne layssent d'estre accommodez, par le moyen des
   Francoys, des choses qu'ilz ont besoing d'Espaigne; lesquelles,
   pour le gain, ilz leur aportent toutjour en abondance, bien que
   ceulx cy se monstrent aussi difficilles de n'admettre les
   merchandises d'Espaigne ny de Flandres par deca, comme l'on le
   pourroit estre en Espaigne ou en Flandres d'y recepvoir celles
   d'Angleterre; tant y a qu'avec des moyens cella se conduict, et y
   a quelcun qui, au nom des Catholiques de ce royaulme, m'est venu
   prier pour la dicte exclusion de traffic, comme de chose laquelle
   admeneroit bientost une telle necessite en ce pays, qu'on s'y
   esleveroit contre ceux qui gouvernent; en quoy Sa Majeste
   considerera ce qui est le plus expedient et le plus utille pour
   son service, car je crains que par la l'on s'incommoderoit asses
   pour accommoder aultruy.

   Sur la closture de ceste depesche, le Sr de Garteley est arrive,
   qui m'a dict que le secours pour Escoce est desja tout prest en
   Bretaigne, dont semble estre fort requis de le haster de partir,
   affin de prevenir ceux cy, lesquelz sont tous resoluz de getter
   dehors, avant la fin de ce moys, quinze grandz navyres des
   premiers prestz pour nous empescher la mer.

   AULTRE INSTRUCTION A PART.

   Ce qui est advenu de nouveau en la frontiere entre millord Dacres
   et millord de Housdon, joinct les facons dont l'on continue de
   proceder de plus en plus fort rudement contre ces seigneurs qui
   sont arrestez, et d'observer de pres le reste de la noblesse,
   descouvre asses qu'il y a une grande contrariete dans ce royaume
   tant sur la religion, et sur le faict de la Royne d'Escoce, et
   sur les divers tiltres de la succession de la couronne, et sur
   l'emprisonnement des grandz, que pour ung general malcontantement
   contre ceulx qui gouvernent.

   Et semble que le duc de Norfolc est plus que jamais desire d'ung
   chacun, mais il demeure fermement resolu en soy mesmes de ne
   pourchasser sa liberte par nulle aultre voye que par celle de
   l'equite de sa cause; en quoy il se persuade d'avoir ung tres bon
   et tres asseure fondement, lequel il ne veult aucunement alterer;
   mais les aultres seigneurs, qui ne sont si resserrez que luy,
   sont delliberez que, si, dans quinze jours, ilz ne se peuvent
   prevaloir, ou pour le dict duc ou pour eulx; de leurs amys et
   moyens de court, qu'ilz se resouldront a cercher d'aultres
   expedians, et m'ont faict remercyer du reffuge et retrette que je
   leur ay dict que le Roy leur donroyt en son royaume.


Or, se trouvans les comtes de Northomberland et de Vuesmerland et
millord Dacres, qui sont trois bien principaulx personnaiges de ce
royaume, et quelque nombre de gentilshommes de ce pays avec eulx,
meintennant fuytifz en Escoce, toutz bien affectionnez a la Royne
d'Escoce et bien fort catholiques; et desirant le duc de Norfolc, de
sa part, que les afferes de la dicte Dame y soient secouruz,
nommeement du coste de France, il est a esperer que, s'il playt au Roy
de les favoriser en quelque bonne sorte, non suspecte a ces seigneurs
angloys partisans de la dicte Dame, qu'elle et son royaulme pourront
estre preservez contre les entreprinses de l'Angleterre a honneur et
utillite de la France, et la Royne d'Angleterre et les siens divertys
de ne pouvoir tant nuyre, comme ilz font en aultres endroicts, aulx
afferes du Roy, non sans que Sa Majeste se forme, par ce moyen, ung
bon nom, et possible quelque bonne part en l'affection de ceulx de
ceste isle.

Le duc d'Alve, a la verite, a des ambassadeurs escocoys, et anglois
devers luy pour avoir secours, et il a escript par deca qu'il est tout
prest de le bailler, mais que nul de ceulx qui sont venuz ne luy scayt
donner compte du temps, du lieu, de la forme et des condicions qu'ilz
veulent avoir le dict secours, et qu'il ne veult advanturer l'honneur
et les afferes de son Mestre, de mettre en evidence un telle
entreprinse, sans y voyr bon fondement. Par ainsy, il sollicite que
quelcun des principaulx le vienne trouver pour conclurre avecques luy
de toutes les particullaritez du dict secours; et, de tant que le duc
de Norfolc a suspect ce qui vient de ce couste la, il me faict
solliciter de haster l'assistance du Roy en faveur de la Royne
d'Escoce.

Le comte de Lestre, en une privee conferance qu'avons heu ensemble,
m'a dict que la Royne, sa Mestresse, avoit este naguieres pressee par
ceulx de son conseil de prendre party, affin de remedier tout a ung
coup a plusieurs difficultez qui se presentent en son royaulme, et
qu'elle, de son coste, s'estoit monstree, encores ce coup, aussi
degoustee de mariage, comme toutes les aultres foys qu'on luy en avoit
cy devant parle; mais enfin elle leur avoit respondu que, si pour
annuller les divers tiltres qu'on pretend a sa succession, lesquelz
mettent en division son royaulme, elle estoit contraincte de se
maryer, qu'elle est toute resolue de n'espouser point de ses subjectz.

Je luy ay respondu qu'il scavoit bien que Leurs Majestez Tres
Chrestiennes avoient toutjours heu desir que ce fut luy qui tint ce
lieu, et que ceste leur bonne vollonte continue encores, dont ne
failloit sinon qu'il regardat comment les y employer; que de ma part
je luy serviray de bon cueur; que le temps sembloit fere pour luy,
parce que tout le royaulme plyoit meintennant au desir de la dicte
Dame, et les principaulx qui estaient travaillez concouroient toutz a
luy complayre, pourveu qu'il fit quelque chose pour eulx; et la Royne
d'Escoce, qui pouvoit asses dans ceste isle, favorisoit ses nopces,
s'il favorisoit sa restitution; et quoy qu'il y eust, puysqu'il estoit
ainsy advance en la bonne grace de la dicte Dame, qu'il advisat de
prendre ce premier lieu, et a tout le moins de ne le laysser aller a
nul, qui ne luy sache le bon gre de l'y avoir miz.

Il m'a rendu plusieurs bonnes parolles de mercyement, pour les mander
de sa part a Leurs Majestez, et, apres m'avoir touche ung mot de
l'extreme deplaysir, que la Royne, sa Mestresse, avoit du mariage de
la Royne d'Escoce avec le duc de Norfolc, il m'a prie qu'en une de mes
audiences, je face venir a propos a la dicte Dame que, pour obvier
aulx inconvenians ou elle et son royaulme pourront tumber par les
diverses pretencions de sa succession, qu'ung chacun estime qu'elle
feroit bien de se maryer, et que le Roy avoit toutjour desire que,
s'il ne pouvoit pour luy ou les siens avoir ce bien, que au moins,
pour evitter la jalouzie de quelque aultre party estrangier, ce fut
quelque bien heureulx de ce royaulme qui y parvint, ce que je ne luy
ay reffuse de fere; mais j'attendray la dessus le commandement de
Leurs Majestez.




XCIVe DEPESCHE

--du IXe jour de mars 1570.--

(_Envoyee expres jusques a Callais, par Olyvier Cambernon_.)

  Affaires d'Ecosse.--Crainte de l'ambassadeur que tous ses efforts
    ne puissent empecher la guerre d'eclater.--Son desir de voir
    donner satisfaction sur les diverses plaintes d'Elisabeth
    contre la conduite tenue a l'egard des Anglais en
    France.--Mission du Sr de Garteley.--Arret prononce contre
    milord de Lomeley.--Nouvelles des Pays-Bas.


     AU ROY.

Sire, quant j'ay depesche le Sr de Sabran devers Vostre Majeste, le
IIIIe de ce moys, je l'ay instruict, le plus particullierement que
j'ay peu, de l'estat des choses qui se passent icy, lesquelles
continuent en l'apareil de guerre, qu'il vous aura dict, de lever
toutjours soldatz en ceste ville de Londres et ez envyrons, pour les
envoyer au North; et dilligenter l'aprest des navyres; et fere les
provisions pour iceulx; et cercher deniers de toutes partz, bien que
la malladie, intervenue la dessus, de Mr le comte de Lestre, a donne
quelque peu de retardement aulx delliberations de ce conseil, lequel
ne s'est assemble durant son grand mal, mais a present il se porte
bien; et aussi que toutz en ces choses ne se sont trouvez d'accord en
ceste court, neantmoins j'entends qu'on y a resoluement conclud
l'entreprinse d'establyr, par toutz les moyens qu'on pourra, le
gouvernement d'Escoce ez mains de ceulx qui ont releve la part du
comte de Mora, parce qu'ilz se monstrent fort contraires aulx fuytifz
d'Angleterre; et se soubmettent a la protection de ceste Royne; et luy
demandent le comte de Lenoz pour regent; qui sont choses qu'elle
trouve bonnes, et qui sont conformes a ce qu'elle desire pour tenir
le dict royaulme divise, et avoir toutjour l'une des partz a sa
devotion. Je ne scay si l'assemblee des Estatz, qu'on attandoit au
dict pays le IIIIe du present, aura este tenue, et si elle aura heu
nul effect; il ne s'en dict encores rien, et croy qu'il sera bien
tard, quant j'en auray des nouvelles, car l'on tient les passaiges
bien fort serrez.

Cependant la Royne d'Angleterre est entree en grand deffiance sur ce
que Mr Norrys son ambassadeur luy a escript que Voz Majestez Tres
Chrestiennes luy ont tenu quelque propos fort expres sur les afferes
de la Royne d'Escoce et de son royaulme; duquel je n'ay encores
entendu le particullier, sinon qu'on m'a dict que la dicte Dame en est
fort fachee, joinct que, par le mesmes pacquet, le dict ambassadeur
luy a envoye ung discours, imprime a Paris, sur les troubles de son
royaulme, qui ne parle a l'advantaige d'elle ny de ceulx qui
gouvernent ses afferes; et d'abondant elle a sceu qu'un homme de son
dict ambassadeur a este naguyeres arreste a Amiens, et que son
pacquet, qu'elle luy avoit baille a porter, luy a este oste;
desquelles choses il n'est pas a croyre combien elle s'en trouve
offancee, et combien les siens en sont mutinez, jusques a dire qu'il
vauldroit mieulx venir a une guerre declairee, et que leur ambassadeur
s'en retornat, et que je me retirasse, que d'user de tels deportemens;
dont, de tant que je les ay fort asseurez que la publication du dict
discours, ny la detention du pacquet ny du messagier, ne sont
aulcunement procedees du vouloir ny commandement de Voz Majestez, je
vous suplie tres humblement, Sire, qu'il vous playse luy en fere
donner quelque satisfaction, comme d'accidens que vous n'aviez ny
preveuz, ny pensez, et luy fere aussi satisfere sur une pleinte,
qu'elle m'a faicte renouveller, de certains pescheurs de Diepe et
aultres de della, qui abusent en la coste de deca de leur forme de
pescher et de leurs filetz contre l'ordonnance du pays, affin de ne
mesler si petites choses avec les plus grandes, qu'avez a demesler
ensemble.

Le Sr de Garteley s'en est revenu tres contant en toutes sortes de Voz
Majestez; il a heu conge de passer en Escoce, mais non d'aller veoir
la Royne sa Mestresse, a laquelle toutesfoys nous avons trouve moyen
de fere entendre tout l'effect de son voyage, de quoy je m'asseure
qu'elle aura receu grande consolation.

Millord de Lomelle a heu ampliation de son arrest, luy ayant este
permiz d'aller demeurer avec le comte d'Arondel son beau pere a
Noncich, et de pouvoir jouyr de l'air et de l'esbat des champs deux
mil a l'entour, ce qui donne esperance de veoir bientost quelque
moderation ez afferes de ces seigneurs.

Les depputez de Flandres, estantz prestz a partir, ont trouve quelque
deffectuosite en leurs charges et pouvoirs qui les a retardez huict
jours, mais j'entendz qu'ilz s'acheminent demain, et le Sr Thomas
Fiesque avec eulx, avec opinion de pouvoir accorder facilement le
faict des merchandises, mais difficilement celluy des deniers. Sur ce,
etc.

     Ce IXe jour de mars 1570.




XCVe DEPESCHE

--du XIIIIe jour de mars 1570.--

(_Envoyee expres jusques a Calais par Jehan Volet_.)

  Contentement de la reine d'Angleterre au sujet de la satisfaction
    qui lui a ete donnee sur l'une de ses plaintes.--Impossibilite
    de connaitre quelles sont ses veritables intentions a l'egard
    de la France.--Continuation des apprets maritimes et des
    preparatifs contre l'Ecosse.--Necessite de prendre des mesures
    pour empecher le capitaine Sores de continuer ses courses sur
    mer.--Depart des deputes envoyes dans le Pays-Bas pour traiter
    des differends de l'Angleterre avec l'Espagne.


     AU ROY.

Sire, le jour d'apres ma precedante depesche, laquelle est du IXe du
present, j'ay receu celle de Vostre Majeste du XXIe du passe, en
laquelle j'ay trouve l'honneste satisfaction qu'il vous a pleu donner
a la Royne d'Angleterre sur celle de ces trois pleinctes que je vous
ay mande qu'elle avoit le plus a cueur, qui est du discours des
troubles de son royaulme imprime a Paris; de laquelle satisfaction,
despuys que Mr Norrys luy en a donne adviz, elle et les siens ont
monstre qu'ilz n'estoient plus si offancez comme auparavant: ce qui me
sera ung argument, la premiere foys que j'yray trouver la dicte Dame,
de la prier qu'elle veuille user de pareille sincerite et
correspondance d'ung bon cueur envers Voz Majestez Tres Chrestiennes,
comme par cest acte vous luy avez monstre que vous l'avez clair et
droict, et entierement bien dispose envers elle; et luy continueray la
mesmes instance, que je luy ay ordinairement faicte, de ne porter ny
souffrir estre apporte par les siens aulcun secours ny assistance a
ceulx qui troublent vostre royaulme, et qu'il n'est possible qu'ilz en
puissent tirer d'Angleterre, sans qu'elle tumbe en l'infraction des
trettez et en une manifeste ropture de la paix.

Plusieurs parlent diversement de l'intention de la dicte Dame sur le
present estat de voz afferes; les ungs, qu'elle l'a bonne et qu'elle
incite a la paix ceulx de la Rochelle; les aultres, au contraire,
qu'elle l'a tres mauvaise et qu'elle les sollicite a la guerre. Vostre
Majeste pourra asses juger ce qui en est par la condicion de ceulx qui
m'en ont donne les adviz, desquelz je reserve vous mander les noms, et
la facon des propos qu'ilz en ont tenu, par l'ung des miens que je
depescheray bientost devers Vostre Majeste.

Je n'ay encores rien entendu de l'effect de l'assemblee que les
seigneurs d'Escoce debvoient tenir a l'Islebourg, le IIIIe de ce moys,
ny s'ilz ont prins nul bon expediant entre eulx sur l'ordre et
gouvernement du pays. Bien m'a l'on dict que le comte de Morthon et le
sir Randolf ont escript a ceste Royne, que, si elle ne faict bientost
aparoistre son assistance par della, que toutz les Escoucoys cryeront
_France_ et que le nom de Vostre Majeste y est bien ouy et bien receu,
et qu'ilz demandent d'avoir leur Royne; par ainsy, que le jeune prince
s'en va deboutte de l'authorite, et du nom de Roy qu'on luy a
attribue, si elle n'y remedye. Dont quelcun m'a adverty que la dicte
Dame y a envoye en dilligence six mil {lt} d'esterlin, c'est vingt mil
escuz, et que le comte de Sussex, lequel a este mallade trois
sepmaines en ceste court, mais a present se porte bien, partyra du
premier jour pour s'aller presenter sur la frontiere d'Escoce, avec
quatre mil hommes de pied et douze centz chevaulx, lesquelz sont
desja bien avant; et ce, principallement parce que de la dicte
frontiere, despuys que millord Dacres s'y est retire, l'on a faict
cinq ou six courses en celle d'Angleterre, et brulle des villaiges, et
admene plusieurs prisonniers: dont le dict Dacres a este declaire
traistre et rebelle.

J'entendz que les seigneurs de ce conseil ont fait depescher cinq ou
six centz lettres missives a des particuliers, gentishommes du North,
pour les prier de se pourvoir en toute dilligence de quelques hommes,
et d'armes, et de chevaulx, chacun le mieulx et le plus
advantaigeusement qu'il pourra, oultre l'obligation de l'ordonnance,
affin de fere promptement ung bien releve service a la Royne leur
Mestresse, sellon l'expecialle fiance qu'elle a en eulx. Et en ceste
ville de Londres l'on leve de nouveau cinq centz harquebouziers pour
les mettre sur les cinq navyres premier pretz, qu'on dellibere getter
dehors dans huict jours; et en prepare l'on aultres dix pour les
getter, a la my apvril, dont l'argent pour les avitailler est desja
dellivre au pourvoyeur de la marine, et ne cesse l'on d'aprester aussi
toutz les aultres pour estre prestz a l'entree de l'este.

Je viens d'estre adverty que quatre vaysseaulx du cappitaine Sores ont
de rechef investy ung aultre navyre venicien, qui partoit de ce
royaulme charge de draps, et qu'ilz l'ont prins; et, encor qu'il ne
soit si riche que les premiers, il y a neantmoins pour cinquante mil
escuz de merchandise, oultre l'artillerye et le vaysseau, qui est des
meilleurs qui se puissent trouver; et semble, Sire, qu'il est
expediant que Vostre Majeste se dellibere de pourvoir a ces grandz
desordres de la mer, en quoy pourra estre que ceste princesse
concourra d'y ayder de son couste, s'il vous playt que je luy en face
instance.

Les depputez, qui vont devers le duc d'Alve, sont partys despuys
devant hier, et croy qu'ilz passent aujourduy la mer. J'entendz que,
oultre la commission qu'ilz portent ouvertement par escript, il leur
en a este baille une a part, pour entrer, s'ilz peuvent, en ung
general accord de toutes choses; et le Sr Thomas Fiesque, qui m'est
venu dire adieu, m'en a touche quelque mot, et qu'il espere avoir
charge de retourner bientost pour cest effect par deca. Aulcuns
pensent qu'il s'y trouvera beaulcoup de difficultez; ce que je
croyrois, n'estoit qu'il semble que le Roy d'Espaigne sent si fort la
prinse qu'on dict que le roy d'Argel a faicte de la ville de Tunis[3],
et crainct tant que ce soit ung commancement d'attirer les
entreprinses du Turc en ces quartiers la, qu'il sera bien ayse
d'accommoder gracieusement ceste querelle qu'il a avecques ceulx-cy.
Sur ce, etc.    Ce XIVe jour de mars 1570.

  [3] Au commencement de 1570, Aluch-Aly, dey d'Alger, s'empara de
  Tunis, et chassa de ses Etats Muley Homaidah, dernier roi de
  Tunis de la dynastie des Hafsides, qui s'etait reconnu feudataire
  de l'Espagne. Les Espagnols, sous la conduite de don Juan,
  reprirent Tunis, en 1573.




XCVIe DEPESCHE

--du XIXe jour de mars 1570.--

(_Envoyee expres jusques a Calais par Jehan Monyer_.)

  Nouvelles de la Rochelle et d'Allemagne.--Etat des affaires du
    Nord.--Succes remporte par les revoltes d'Irlande.--Nouvelles
    de la reine d'Ecosse.

     AU ROY.

Sire, il n'y a que quatre jours qu'ung navyre de la Rochelle est
arrive, dedans lequel sont venuz aulcuns francoys qui ont este
incontinent devers Mr le cardinal de Chatillon a Chin; et luy, a ce
que j'entendz, despuys avoir parle a eulx, a faict demonstration en
ceste court, de desirer plus la paix que de l'esperer; et sont arrivez
aussi, dans le mesmes vaysseau, seze allemans qui s'en retournent en
leur pays asses mal contantz. Cependant le dict sieur cardinal a
envoye solliciter la subvention des esglizes protestantes de ce
royaulme, avec grand instance d'avoir promptement celle que les
estrangiers ont offerte, de laquelle il a desja retire quelque somme;
mais celle des Flamens, qui est la plus grande, ne luy est venue
entiere comme il pensoit, parce qu'ilz l'avoient accordee
principallement pour le prince d'Orange, en intention qu'il descendit
en Flandres; dont, voyantz a ceste heure que c'est pour la guerre de
France, aulcuns reffuzent de payer, et m'a este raporte que aus dicts
Flamens est venu ung adviz d'Allemaigne que le dict prince a bien des
forces, mais qu'il ne les peult bonnement employer durant la guerre de
France, sinon en la Franche Comte, sur le chemyn du secours qui va
trouver monsieur l'Admyral, affin de ne s'esloigner les ungs des
aultres; et m'a l'on asseure que, le neufvieme de ce moys, ung facteur
du sir Grassein a este depesche en Hembourg, pour aller donner ordre
aulx deniers, qui doibvent estre payez en Allemaigne sur le credit des
merchans de ceste ville. Ung homme du comte Pallatin est freschement
arrive, et encores, despuys luy, ung capitaine itallien nomme Roc,
lequel, quatre moys a, avoit este depesche en Allemaigne, mais je n'ay
sceu encores au vray ce qu'ilz raportent.

Le comte de Sussex est sur son partement pour aller au North, et les
quatre mil hommes de pied et douze centz chevaulx, qu'il doibt mener,
sont desja devant. L'on a tenu plusieurs assemblees de conseil sur sa
depesche, dont bientost se pourra entendre quelque chose de ce qu'y
aura este resolu. Il semble que des cinq cens harquebouziers qu'on
levoit de nouveau en ceste ville, l'on n'en fornyra encores les
navyres, et qu'ilz seront envoyez en Irlande, ou j'entendz que les
saulvaiges ont donne une estrette aulx gens de Millord de Sydenay;
mais ceulx cy le tiennent fort cache.

J'ay obtenu enfin de la Royne d'Angleterre de pouvoir envoyer les
lettres de Voz Majestez, que Mr de Montlouet m'avoit laissees, a la
Royne d'Escoce, par un secretaire de Mr l'evesque de Roz qui les luy a
dellivrees bien clozes en ses mains, en presence du comte de
Cherosbery; et la dicte Dame a envoye la response, laquelle est
encores devers le secretaire Cecille, qui ne la dellivrera jusques a
ce que le dict sieur evesque de Roz ayt este ouy et examine, lequel
pour cest effect a este mene despuys devant hyer a la court, soubz la
garde de six serviteurs de l'evesque de Londres; et la dicte Royne
d'Escoce a trouve moyen de me fere tenir en chiffre le petit memoire
cy encloz[4], ou Vostre Majeste verra ce qu'elle continue de vous
requerir. Elle se porte bien de sa sante, mais craint bien fort
d'estre remise ez mains du comte de Huntinthon ou du visconte de
Harifort, desquelz deux elle se craint comme de ses grandz ennemiz.
Nous esperons avoir en brief quelque certitude des choses d'Escoce.
Sur ce, etc.

     Ce XIXe jour de mars 1570.

  [4] A partir de cette epoque, les pieces jointes aux depeches ont
  cesse d'etre transcrites sur les registres de l'ambassadeur.

   _Par postille a la lettre precedente_.

   Le comte de Pembrot morut hyer en ceste court; l'on ne dict
   encores qui sera son successeur en l'estat de Grand Mestre, mais
   cy devant a este parle du comte de Betfort.




XCVIIe DEPESCHE

--du XXVIIe jour de mars 1570.--

(_Envoyee expres jusques a la court par le Sr de Vassa._)

  Details circonstancies d'audience.--Bonnes dispositions
    d'Elisabeth envers le roi.--Explication donnee par
    l'ambassadeur sur les articles proposes pour la
    pacification.--Nouvelle insistance de la part de la reine pour
    que sa mediation soit acceptee.--Sollicitations faites par
    l'ambassadeur en faveur de Marie Stuart.--Declaration
    d'Elisabeth qu'elle est resolue a porter ses armes en Ecosse
    pour y chercher les revoltes du Nord qui s'y sont
    refugies.--Avertissement lui est donne par l'ambassadeur que si
    les Anglais entraient en Ecosse, le roi considererait cet acte
    comme une rupture des traites.--Offre qu'il fait de la
    mediation de la France pour apaiser tous les differends
    d'Ecosse.--Avis secretement donne par Elisabeth d'une levee
    d'armes en Allemagne contre la France.--_Memoire._ Resolutions
    prises dans le conseil tant a l'egard des troubles du Nord que
    des affaires d'Ecosse.--Nouvelles de ce pays.--_Memoire
    secret._ Avis donne par le duc d'Albe au sujet du traite de
    paix qui se prepare en France.--Opinion de l'ambassadeur que la
    reine d'Angleterre desire sincerement la
    pacification.--Propositions faites separement et secretement a
    l'ambassadeur par Cecil et par Leicester.--Avis secret sur le
    dessein arrete par le comte d'Arundel et milord de Lomeley de
    reprendre, meme en recourant aux armes, l'execution de leur
    projet pour retablir la religion catholique en Angleterre, et
    Marie Stuart en Ecosse.


     AU ROY.

Sire, j'ay este, ceste saincte sepmaine, devers la Royne d'Angleterre
pour luy fere veoir que le bon ordre, que Vostre Majeste avoit miz de
deffandre, pour l'amour d'elle, la publication du discours des
troubles de son royaulme imprime a Paris, luy debvoit estre ung bien
asseure tesmoignage de vostre droicte intention envers elle, et que,
prenant par la toute asseurance de vous trouver toutjour franc, clair
et bien dispose a ne favoriser les entreprises de ceulx qui
vouldroient troubler son estat, qui mesmes ne vouliez souffrir leurs
escriptz, que de mesmes elle cessat, et fit cesser ses subjectz de ne
porter aulcune faveur a ceulx qui troubloient le vostre; et qu'au
surplus, j'estois bien ayse que ce qu'on luy avoit raporte du
serviteur de Mr Norrys, qu'on l'eust arreste a Amyens, et qu'on luy
eust oste les pacquetz de la dicte Dame, ne fut vray, affin de n'estre
si offancee de ces deux choses, comme, par le propos de son principal
secretaire, il sembloit qu'elle les print a cueur; luy recitant les
dicts propos en la facon que par mes precedantes je les ay mandez; et
que je luy voulois respondre de ma vye pour Voz Tres Chrestiennes
Majestez que, despuys la paix, il n'estoit en cella, ny en nulle
aultre chose, rien procede de vostre vouloir et commandement, par ou
vous eussiez jamais pretandu qu'elle deubt estre offancee; et que,
pour mon regard, je serois a trop grand regrect une seulle heure en ce
royaulme, apres que j'aurois tant soit peu commance de cognoistre que
je ne luy seroys plus agreable; et que je suplieroys tres humblement
Vostre Majeste d'y envoyer ung aultre; mais ne lairroys pourtant de me
plaindre meintennant a elle du tort qu'on avoit naguieres faict a ung
mien secretaire, qui portoit vostre pacquet, de luy avoir oste son
argent a Douvres, la priant de m'en fere rayson.

Sur lesquelles choses la dicte Dame m'a respondu qu'elle n'avoit rien
sceu du petit discours imprime a Paris, parce, a son adviz, que
Cecille ne luy avoit vollu donner l'ennuy de luy en parler, mais ne
layssoit pourtant de vous avoir grande obligation de l'avoir deffandu,
dont vous en remercyoit de bon cueur; et puysque luy aviez monstre ce
bon tesmoignage de vostre droicte intention en ses afferes, qu'elle
correspondroit de mesmes aulx vostres de ne pourter aulcune faveur a
ceulx de la Rochelle, ny souffrir que les siens leur en portassent; et
encor que aulcuns luy increpent le desir qu'elle a a la paix de vostre
royaulme, comme ung desir qui admenera la guerre au sien, qu'elle n'en
veult rien croyre, ny ne veult cesser de la desirer; qu'elle estoit
bien ayse que l'homme de son ambassadeur et ses pacquetz n'eussent
este arrestez, bien qu'il avoit este unze jours sans qu'on sceut de
ses nouvelles; que pour le regard de ma negociation, je ne vollusse
aulcunement doubter qu'elle ne luy fut bien fort agreable; et usa de
toute l'expression qu'il est possible pour me le donner ainsy a
cognoistre; et que j'avois bien veu en quelle peyne elle avoit este
pour mes pacquetz perduz; dont me feroit fere si bonne rayson
meintennant de l'argent de mon secretaire, que j'en demeureroys
contant.

Et, en toutes sortes, sa responce a este si honneste que, l'en ayant
remercyee, j'ay suyvy a luy dire que j'avois d'aultres choses a luy
faire entendre, lesquelles je la supplioys prendre la peyne elle
mesmes de les lyre aulx propres termes que Vostre Majeste me les
mandoit, qui estoient si bons que je n'y voullois rien adjouxter, ny
rien diminuer; et ainsy, luy ay monstre celle partie de vostre lettre
du IIIe du present, dont vous renvoye l'extraict, laquelle elle a leue
bien fort curieusement; et puys ay adjouxte que vous expliquiez la
dedans si a clair vostre intention, que je n'avois a y fere aultre
office envers elle que de bien recuillyr ce que, pour satisfere a
trois choses principallement, il luy plairroit de m'y respondre: la
premiere, quelle opinion elle avoit des honnestes condicions que vous
offriez a vos subjectz; la segonde, quelle elle l'auroit de voz
subjectz, s'ilz estoient si durs et si obstines de ne les accepter; et
la troysiesme, si, en ce cas de leur obstine reffuz, elle non
seulement les exclurra de sa faveur et de celle de son royaulme, mais
si elle ne se unyra pas avec Vostre Majeste pour reprimer leur
temerite et le pernicieulx exemple qu'ilz s'esforcent de relever au
monde contre l'authorite des princes souverains: car, quant a la levee
qu'on disoit se fere en Allemaigne pour elle, et aulx deniers qu'on
dict encores qui s'y esperent et d'aultres qui s'esperent aussi a la
Rochelle d'elle et de son royaulme contre vous, je ne la vouloys
suplier, sinon de vous en esclarcyr si bien une foys qu'il ne vous en
peult plus rester aulcun doubte.

La dicte Dame, apres m'avoir par beaulcoup de bonnes parolles et en
plusieurs facons donne a cognoistre qu'elle avoit ung tres grand
contantement de ceste confiance, que vous monstriez avoir d'elle sur
la paciffication de vostre royaulme, m'a respondu qu'elle vouloit tres
fermement croyre que le contenu ez articles, que je luy avois
dernierement monstrez, estoit proprement ce que vostre Majeste avoit
intention d'accorder et meintenir de bonne foy a ses subjectz pour
parvenir a une bonne paciffication, et qu'elle me diroit de rechef le
mesmes qu'allors, que, si eulx de leur coste ne monstroient rayson
suffizante pourquoy ilz ne puyssent avec cella vivre soubz vostre
authorite, leur conscience saulve, et leurs vyes asseurees, que non
seulement elle ne les vouldra favoriser, ains les reputera pour
traistres et rebelles, dignes d'estre chassez de tout le monde; et que
si, pour entendre a quoy ilz se pourroient arrester, il vous playsoit
luy donner conge qu'elle s'en meslat, qu'elle y procederoit avec
aultant de consideration de l'authorite qui vous est deuhe sur voz
subjectz, comme s'il estoit question de saulver la sienne sur les
siens; et que si, par voz lettres, je cognoissoys que vous l'eussiez
agreable, qu'elle s'y employeroit tout incontinent.

Je luy ay respondu que je ne pouvois ny voulois m'advancer a rien de
plus que ce qu'elle venoit de lyre; car n'en avois aultre
commandement, dont tornasmes relyre le dict extret de la lettre mot a
mot; puys, me pria que je vous vollusse asseurer de la continuation de
sa bonne vollonte et grande affection a la paix de vostre royaulme, et
que s'il vous playsoit qu'elle s'en meslat, qu'elle envoyeroit devers
Vostre Majeste, ou bien la ou il seroit besoing, ung personnaige de
qualite correspondante a ung si grand negoce, comme elle estime cestuy
cy, pour y besoigner, ainsy que vous adviseriez, ou bien tretteroit
icy avec Mr le cardinal de Chatillon; lequel elle cognoissoit tres
desireux de la paix, et l'avoit toutjours cogneu tres respectueulx a
Voz Tres Chrestiennes Majestez; et qu'elle estimoit qu'il ne vous
pourroit revenir qu'a honneur, comme elle mettroit bien peyne qu'il
vous revint a proffict, qu'elle s'employat envers ceulx de sa religion
a les exorter qu'ilz se veuillent contanter des offres de leur prince
et seigneur, ou bien de suplier Vostre Majeste d'eslargir ung peu sa
grace envers eulx; et qu'elle scayt bien que le differer en cecy sera
pour vous rendre en brief la dicte paciffication beaucoup plus
malaysee, encor qu'elle peult bien asseurer que, en Allemaigne, ny a
la Rochelle, il n'est alle, ny yra rien, de sa part, qui soit contre
Vostre Majeste.

Je luy ay grandement loue ceste sienne bonne intention, avec promesse
de la vous fere bien entendre, et qu'elle se pouvoit asseurer que la
paix de France seroit la paix d'Angleterre; et que, si l'occasion de
ceste guerre, laquelle faisoit toutjour mal passer quelque chose entre
voz deux royaulmes et voz communs subjectz, estoit ostee; et que
d'ailleurs elle vollut donner quelque accommodement aulx afferes de la
Royne d'Escoce, elle se pouvoit asseurer que nul prince ny princesse
de la terre n'auroit son regne plus estably ny repose que seroit le
sien; et que Vostre Majeste avoit acepte l'offre qu'elle faisoit de
vouloir entendre a quelque bon expediant entre elles deux, si vous le
leur metiez en avant; que vous aviez estime, si les propres offres de
la Royne d'Escoce ne luy sembloient suffizantes, que c'estoit a elle
d'en adviser de plus grandes, et que, si elles n'estoient par trop
disraysonnables, vous croyes fermement, que la dicte Dame les
accorderoit, et que vous, comme son principal allie, non seulement les
confirmeriez, mais metriez peyne de les luy fere accomplyr.

Elle a replique que la Royne d'Escoce n'avoit jamais parle que en
general, et qu'il failloit venir aulx choses particullieres, dont,
s'il luy en estoit miz en avant quelques unes, que pour l'honneur de
Vostre Majeste elle les suyvroit; ayant neantmoins a se pleindre
encores de nouveau de la dicte Royne d'Escoce, qu'estant, ainsy
qu'elle est, entre ses mains, elle n'avoit toutesfoys laysse, par
ceulx qui tiennent son party en Escoce, de fere retirer ses fuytifz;
et que, en toutes sortes, elle estoit resolue de chastier et
poursuyvre ses dicts fuytifz, et ceulx qui les soubstiennent, me
signiffiant aulcunement qu'elle entreprendroit de fere entrer des
forces dans le pays.

Je luy ay respondu qu'elle advisat de ne contrevenir aulx trettez, et
que, s'il luy plaisoit de mettre en liberte l'evesque de Roz, luy et
moy adviserions de luy ouvrir des moyens pour esteindre toutz ces
differantz d'entre elles deux et leurs deux royaulmes.

"Il n'est pas, dict elle, tant prisonnier qu'il ne puysse tretter par
lettres avecques sa Mestresse, et n'est retenu que _pro forma_ pour
quelque demonstration contre la pratique qu'il a meue avec ceulx du
North; mais bientost il sera en liberte." Et ainsy gracieusement s'est
achevee ceste audience, laquelle je vous ay bien vollu ainsy au long
reciter, Sire, affin que l'intention de la dicte Dame vous soit mieulx
cogneue, et remectz les aultres choses au Sr de Vassal, present
porteur, auquel je vous supplie tres humblement donner foy: et sur ce,
etc.

     Ce XXVIIe jour de mars 1570.


     A LA ROYNE.


=Chiffre.=--[Madame, je n'ay peu contanter l'homme, duquel je vous ay
naguiere escript par mon secretaire, de la responce que mon dict
secretaire m'a raportee, bien que je la lui aye baillee en la facon
que ce mien gentilhomme vous dira; par lequel il vous plairra, Madame,
me mander comment je l'en debvray resouldre, car il me presse bien
fort de le fere, et si, a des considerations telles qu'il ne peult
penser que ne le debviez accepter. Au reste, Madame, la Royne
d'Angleterre, pour me tenir la promesse qu'elle m'avoit faicte de
m'advertyr des choses qu'elle entendroit se fere en Allemaigne contre
Voz Majestez, m'a dict que, dans trois sepmaines, ceulx de la religion
doibvent envoyer gens expres devers les princes protestans pour
resouldre l'entreprinse de France, si la paix ne sort a effect; et que
pourtant elle seroit bien ayse de pouvoir ayder a la conclurre
bientost; de quoy je vous ay bien vollu fere ce mot et le vous
escripre ainsy a part, parce que la dicte Dame m'a dict qu'elle m'en
advertissoit soubz sacrement de confession, en ce temps de caresme,
affin que je ne la nommasse pas; car, si les aultres se plaignoient
qu'elle m'eust donne cest adviz, elle serait contraincte de dire
qu'elle ne m'en avoit point parle; et bien que ce ne soit ung faict de
grand importance, je ne vouldrois toutesfoys l'avoir mise en peyne de
me desadvouher.] Sur ce, etc.

     Ce XXVIIe jour de mars 1570.

   OULTRE LES SUSDICTES LETTRES, le dict Sr de Vassal pourra dire a
   Leurs Majestez:

   Qu'il a este naguieres remonstre a la Royne d'Angleterre qu'elle
   et son royaulme estoient pour tumber en ung prochain
   inconveniant, pour la multitude des difficultez, es quelles elle
   se trouvoit embroillee avecques le Roy, avecques le Roy
   d'Espaigne, avecques la Royne d'Escoce, avec les Irlandoys, et
   avec les naturelz de ce royaulme, qui sont prisonniers, fuytifz,
   ou mal contantz, si elle s'opinyastroit de les vouloir toutes en
   ung temps surmonter par la force ou par la despence; dont,
   induicte par le conseil des plus moderez d'aupres d'elle, avoit
   advise d'y proceder par les gracieux expedians qui s'ensuyvent:

   En premier lieu, pour le regard du Roy, que, pour effacer la
   memoire des choses qui pourroient avoir mal passe contre luy du
   coste de ce royaulme, despuys ses derniers troubles, elle
   s'employeroit tout ouvertement de luy procurer une paix tant
   advantaigeuse et honnorable avecques ses subjectz, qu'elle le se
   randroit bienveuillant, et luy offriroit au reste quelque
   honneste accommodement ez afferes de la Royne d'Escoce; dont, par
   ces deux poinctz, elle se conserveroit la paix avecques luy;

   Que, du coste du Roy d'Espaigne, elle envoyeroit des depputez en
   Flandres, ainsi qu'on luy en faisoit encores lors grande
   instance, affin d'accorder les differans des prinses, et que ces
   mesmes depputez essayeroient d'entrer plus avant en matiere pour
   voir s'ilz pourroient parvenir a ung general accord de toutes
   aultres choses.

   Au regard de la Royne d'Escoce, qu'elle luy escriproit une bonne
   lettre, et que, jouxte ce qu'elle m'avoit naguieres promis, elle
   l'exorteroit de mettre en avant quelques bons et honnestes
   expedians entre elles deux, et luy promettroit d'y entendre et
   les recepvoir de bon cueur.

   Quant aulx choses d'Irlande et de ce royaulme, qu'elle
   rapelleroit gracieusement aulcuns des seigneurs qui sont les
   moins offancez, et par le moyen de ceulx la, elle essayeroit de
   radoulcyr les aultres et les remettre en leurs degrez et estatz;
   et puys, avec l'unyon et conformite de leurs bons conseilz, et de
   leur ayde, elle pourroit ayseement remettre les choses en ung
   paysible et bien asseure estat; dont luy fut sur ce propose une
   forme de remission pour les fuytifz, et la comtesse de
   Vuesmerland s'aprocha en ceste ville pour poursuyvre le rapel de
   son mary.

   Suyvant laquelle deliberation, parce que ceulx qui vouldroient le
   trouble n'eurent de quoy suffizamment la debattre, aulcunes des
   dictes choses ont este despuys commencees, aultres ont este en
   aparance accomplyes, mais nulles n'ont sorty a bon effect; ains
   les ont ces gens la tornees en aultre et quasi contraire sens de
   ce qu'on esperoit.

   Car, touchant la paix de France, estant la dicte Dame sur le
   poinct d'envoyer ung personnaige de grande qualite devers le Roy
   pour ayder a la conclurre, ilz ne luy ont pas oze oster ce sien
   honneste desir, parce qu'ilz ont pense que la dicte paix se
   pourroit conclurre de deca comme della, et possible a leur
   dommaige; mais ilz luy ont bien persuade, qu'ayant la dicte Dame
   este mal ouye, la premiere foys qu'elle s'est offerte d'en
   parler, qu'elle debvoit meintennant attendre que le Roy l'en
   pryat, ce qui se raporte au propos qu'elle m'en a tenu en ceste
   audience.

   Et des choses de Flandres, ilz luy ont persuade de deffandre aulx
   depputez, qui alloient par della, de ne s'ingerer a rien
   davantaige qu'au simple faict, duquel la dicte Dame estoit
   maintennant recerchee, qui estoit des merchandises; aultrement ce
   seroit faire amande honnorable au duc d'Alve; et que pourtant
   leur commission debvoit estre leue publicquement en presence du
   Sr Thomas de Fiesque; et a icelle adjouxte la restriction de ne
   parler ny tretter d'aultre chose que des merchandises
   d'Angleterre, et de pouvoir simplement accorder que personnaiges
   de semblable qualite puissent venir par deca pour tretter de
   celles d'Espaigne, ce qui a este ainsy faict.

   Et pour l'importance des afferes d'Escoce, affin que la dicte
   Dame ne s'obligeat trop par ses lettres a la Royne d'Escoce sa
   cousine, le secretaire Cecille les a escriptes et a contrefaict
   la main de sa Mestresse, avec plusieurs parolles de consolation
   et de commemoration des benefices passez, mais tellement couchees
   qu'on ne peut comprendre ou va son intention; toutesfoys la Royne
   d'Escoce ne laysse d'y respondre.

   Quant a radoulcyr et rappeller les seigneurs mal contantz, l'on
   a, a la verite, miz en plus grande mais non en entiere liberte
   millord de Lomelle; et le comte d'Arondel, qui estoit, plus de
   six sepmaines a, sur le poinct d'estre rappele, demeure encores
   confine en sa mayson de Noncich, et n'y a nulle apparance de la
   liberte du duc. Par ainsy la noblesse reste aussi mal satisfaicte
   que auparavant, et le comte de Pembroc, qui estoit ung mediateur
   en cella, est naguieres trespasse.

   Or, sur la grande instance que le sir Randolf, despuys qu'il est
   en Escoce, a toutjours faicte a la dicte Dame, de vouloir, par
   les meilleurs et plus promptz moyens qu'elle pourroit, assister
   ces seigneurs de della, qui veulent dependre d'elle, lesquelz,
   pour establyr l'authorite du petit prince, et oster celle de la
   Royne d'Escoce, demandent avoir le comte de Lenoz pour regent, ou
   aultrement, que la part de la Royne d'Escoce va prevaloir dans le
   pays; la matiere en a este avec grande contention debattue entre
   ceulx de ce conseil, qui enfin ont miz en consideration que le
   dict comte de Lenoz estoit suspect de la religion catholique, et
   qu'il n'estoit de suffisance ny d'experiance pour conduyre, a
   l'intention de la dicte Dame, les grandz afferes qui se
   presentent meintenant en Escoce; ains seroit pour y aporter plus
   de retardement que d'advancement: par ainsy, ont resolu qu'on se
   deporteroit de plus luy pourchasser la charge ny la regence du
   dict pays, et que, estant le comte de Sussex desja depesche, avec
   tout ample pouvoir, au pays du North, il luy seroit encores
   commis cest affere d'Escoce, car c'estoit tout vers ung mesmes
   quartier.

   Dont, a sa commission des choses du dict pays du North, laquelle
   portoit de marcher seulement jusques a la frontiere d'Escoce,
   avec quatre mil hommes de pied et douze centz chevaulx; et de
   faire proceder au jugement des coulpables de la premiere
   ellevation et executer les condampnez, et poursuyvre par deffault
   les absentz, confisquer leurs biens et prendre possession
   d'iceulx au nom de la dicte Dame, et en vendre ce qu'il pourroit;
   a este adjouxte qu'il pourra lever jusques a dix mil hommes, et
   qu'il procedera aulx afferes d'Escoce tant contre les rebelles
   qui s'y sont retirez que au faict de l'estat; qu'il marchera en
   pays, s'il est besoing, et ainsy que l'occasion s'en presentera;
   et qu'il pourvoirra surtout que nulz Francoys ny Espaignolz, ny
   aultres estrangiers preignent pied par della; et, pour cest
   effect, ordonne luy estre forny contant XX mil {lt} d'esterlin,
   c'est LXVII mil trois centz escuz, et que, dans six sepmaines, il
   luy en sera envoye aultant. Despuys, la dicte Dame m'a
   resoluement declare qu'elle envoyera poursuyvre et chastier ses
   fuytifz et ceulx qui les soubstiennent, jusques dans l'Escoce.

   L'on faict aller fort secretes et fort deguysees les nouvelles
   qui viennent du dict pays d'Escoce; neantmoins l'on m'a dict que
   le duc de Chastellerault, et les comtes d'Arguil, d'Honteley,
   d'Atil et toutz les principaulx du pays estoient a l'Islebourg au
   commencement de mars, et les comtes de Northomberland, de
   Vuesmerland et aultres fuytifz d'Angleterre avec eulx; qu'ilz
   estoient apres a tenir une assemblee d'Estatz, remise du IIIIe au
   Xe du dict moys, pour regarder a ce qu'ilz auroient a fere pour
   la restitution de leur Royne; que cependant ilz avoient faict
   proclamer par tout le pays l'authorite de la dicte Dame; que,
   parce que le comte de Mar faisoit difficulte de se joindre a
   eulx, ilz avoient propose de marcher en armes vers Esterlin pour
   le dessaysir du gouvernement du petit prince; que despuys il
   s'estoit rallye avecques eulx; qu'on ne scavoit qu'estoit devenu
   le comte de Morthon, et sembloit qu'il se fut retire en
   Angleterre; que quelques navyres, avec gens de guerre, avoient
   apparu au North d'Escoce, dont aulcuns disoient que c'estoit le
   secours de Flandres, que le frere du comte d'Honteley admenoit,
   les aultres disoient que c'estoit le comte de Bodouel qui venoit
   de Danemarc, avec quelques gens qu'il avoit ramassez.

   SECONDE INSTRUCTION A PART AU DICT SIEUR DE VASSAL.

   L'ambassadeur d'Espaigne m'a dict, despuys huict jours, que le
   duc d'Alve luy avoit escript deux notables considerations qu'il
   avoit mandees au Roy par le mesmes gentilhomme, que Sa Majeste
   luy avoit expressement depesche pour avoir son conseil sur la
   paix de son royaulme; la premiere, que d'octroyer liberte de
   conscience ou exercisse de religion a ses subjectz, de tant que
   c'estoit pure matiere eclesiastique, il ne s'en debvoit
   entremettre aulcunement, ains le remettre du tout au Pape; la
   seconde, que de pardonner aulx ellevez, il le trouvoit bon, pour
   le desir qu'il avoit a la paix de France, si cella en estoit le
   moyen, mais en lieu d'establyr ses afferes, ce seroient eulx qui
   les establyroient et se fortiffieroient par la dicte paix, et
   guetteroient le temps de reprendre les armes a leur advantaige,
   lorsqu'ilz cuyderont mieux emporter la couronne; par ainsy qu'il
   estoit necessaire qu'il y mit meintennant une entiere fin:

   Que le dict ambassadeur trouvoit ce conseil fort prudent, et que
   le Roy, suyvant icelluy, se debvoit resouldre a la guerre, non de
   donner souvant des batailles, car c'estoit trop hazarder l'estat,
   mais de myner les ennemys a la longue, et qu'aussi bien la paix
   n'estoit pres d'estre faicte, parce qu'ung de ses amys de ce
   conseil l'avoit adverty que la Royne d'Angleterre avoit promiz au
   cardinal de Chatillon de secourir l'Admyral, son frere, de deux
   centz mil escuz; et que le dict cardinal luy avoit oblige sa foy,
   et celle de son dict frere, qu'ilz ne permettroient qu'en nulles
   conditions la dicte paix se conclud.

   Je luy ay respondu, quant au premier, que le duc d'Alve estoit
   ung si prudent et si entier et modere seigneur qu'il ne faudroit
   de conformer toutjours ses adviz sur les afferes de France a
   celluy de Leurs Majestez Tres Chrestiennes, et des saiges
   seigneurs de leur sang, et de leur conseil, qui les entendoient
   tres bien et scavoient comme il les failloit manyer, et qui
   auroient toutjours le soing qu'il ne s'y fit, pour paix ny pour
   guerre, rien qui ne fut sellon Dieu, a l'honneur du Roy et repos
   de la Chrestiente:

   Et quant a l'aultre, de l'obligation du cardinal a la Royne
   d'Angleterre, que je le prioys de veriffier davantaige ce qu'on
   luy en avoit dict, et ou, et commant se feroit le payement des
   deux centz mil escuz.

   Mais voulant, de ma part, descouvrir si cella estoit vray, car,
   quant a la promesse des deniers, j'en avois desja quelque adviz,
   mais non de ceste obligation du cardinal, ny d'une si malle
   volonte de ceste Royne, j'ay, par une interposee personne, faict
   toucher la matiere au comte de Lestre et au secretaire Cecille,
   desquelz deux se comprend toute l'intention de la dicte Dame, et
   l'ung et l'aultre ont monstre que eulx et leur Mestresse
   desiroient la paix; dont, oultre la conjecture des propos, que je
   scay qu'ilz en ont tenu a celluy par qui je les ay faictz sonder
   et a d'aultres, voycy ceulx que Cecille a dictz a ung mien
   gentilhomme tout expres pour me les raporter:

   Que, par les adviz de Mr Norrys et par aultres conjectures, il
   cognoissoit que la paix demeurait d'estre faicte en France, parce
   que le Roy n'y vouloit permettre l'exercisse de la religion, et
   que ceulx de la Rochelle ne combattoient ny pour terres, ny pour
   empyres, ny pour aultre chose quelconque que pour cella; dont il
   s'advanceroit de dire un mot, que possible l'on ne l'estimeroit
   sage de me l'avoir mande, que, s'il plaisoit au Roy leur ottroyer
   le dict exercisse en leurs maysons, il pensoit fermement qu'il
   conclurroit quant au reste la paix, tout ainsy qu'il la
   vouldroit; et que, s'il avoit agreable que la Royne, sa
   Mestresse, s'y employat, laquelle y pouvoit possible aultant que
   prince ny princesse de la terre, qu'elle le feroit aultant a
   l'honneur et advantaige de Leurs Majestez Tres Chrestiennes, et a
   la tranquillite de leur royaulme, comme si c'estoit pour elle
   mesmes.

   Le comte de Lestre, par ung gentilhomme italien catholique, qui
   est commun amy entre luy et moy, m'a mande que la dicte Dame
   estoit bien disposee a la dicte paix, et qu'il estoit d'adviz
   que, comme de moy mesmes, je l'en misse en propos, la premiere
   foys que je parleroys a elle, pour l'exorter de tenir la main a
   ce qu'on la put conclurre a l'advantaige du Roy, et que les
   subjectz eussent a se contenter de ce que leur prince leur
   pourrait, avec son honneur, ottroyer, sans en vouloir tirer
   davantaige par la force; et que je luy remonstrasse que la paix
   de France serait la paix d'Angleterre, voyre de toute la
   Chrestiente, et luy toucher a ce propos le restablissement de la
   Royne d'Escoce; et comme, par l'accomplissement de ces deux
   choses, si elle s'y vouloit bien employer, elle pourrait regner
   tres paysiblement en son royaulme:

   Que, de sa part, il y tiendrait la main, comme tres oblige de
   desirer le bien du Roy et de son royaulme, et que, touchant la
   dicte paix, il scavoit que le cardinal de Chatillon y avoit une
   extreme affection, et que la noblesse de ce royaulme la desiroit,
   et desiroit tout ensemble l'accommodement des afferes de la Royne
   d'Escoce, comme deux choses d'ou dependoit le repos et la seurte
   de leur Royne et de son royaulme; et que Cecille, pour estre
   ennemy conjure de la Royne d'Escoce, et pour la frustrer de la
   legitime succession qu'elle pretend a ce royaulme, affin d'y
   establyr ung roy de sa main, et ellever ceulx de Erfort a la
   couronne, lesquelz il nourryt en ceste esperance, comme ses
   pupilles, en sa mayson, empeschoit que la dicte Dame ne peult
   bien user de sa bonne intention en nulle de ces deux choses, la
   tenant comme enchantee sur l'eguillon de la jalouzie, qu'il luy
   propose toutjours de la dicte Royne d'Escoce.

   Mais, qu'apres que j'en auroys encores une foys parle a la Royne,
   sa Mestresse, si elle venoit a luy en toucher ung seul mot, il
   s'ingereroit de luy representer franchement le debvoir a quoy,
   l'honneur, la foy et la conscience la tienent obligee envers le
   Roy et envers la Royne d'Escoce pour l'entretennement des
   trettez; et comme, en leur satisfaisant en ce qui seroit de
   rayson, et s'asseurant par ce moyen de la paix de France et
   d'Escoce, elle demeureroit tres asseuree et establye contre les
   dangiers et entreprinses de toutes les aultres partz du monde;
   et, au contraire, si, pour ne se porter bien envers le Roy sur
   ceste paix, ny envers la Royne d'Escoce sur sa restitution, elle
   venoit a tumber en guerre de ces deux costez, a ceste heure
   qu'elle ne scavoit comme elle estoit avec le Roy d'Espaigne, et
   que ses subjectz estoient divisez, dont possible une partie
   seroit contre elle, il est sans doute qu'elle seroit en ung tres
   grand dangier.

   Et ne craindroit de luy remonstrer que, nonobstant le mal qu'elle
   pouvoit vouloir au cardinal de Lorrayne, elle avoit a considerer
   qu'il estoit d'une mayson grande, et de nouveau plus allyee que
   jamais a celle de France, et qu'en estant yssue la Royne d'Escoce
   de par sa mere, monsieur et madame de Lorrayne ne permettroient
   qu'elle fut habandonnee du Roy, oultre les aultres notoires
   obligations d'entre les couronnes de France et d'Escoce:

   Qu'il n'eust tant tarde de remonstrer cecy a sa Mestresse, sans
   ce que Cecille le guettoit pour le desarconner, ainsy qu'il avoit
   desarconne les aultres principaulx du conseil, par pretexte de la
   Royne d'Escoce; et qu'il tenoit ceulx qui y estoient de reste
   encores toutz bandez contre luy, ne se souscyant de hasarder sa
   Mestresse, son estat et toutes aultres choses, pour establyr la
   fortune des dicts de Erfort, et qu'ayant luy a suyvre celle de sa
   Mestresse, il luy vouloit remonstrer le dangier ou elle estoit,
   encore qu'il en deubt estre ruyne.

   Despuys, trouvant que l'intention du Roy estoit conforme a celle
   du dict comte, j'ay parle a la Royne d'Angleterre en la forme que
   je le mande a Sa Majeste, et le dict comte monstre a present
   d'estre si affectionne a la matiere qu'il desire fere luy mesmes
   le voyage devers le Roy avec grand opinion, voyre asseurance,
   qu'il ne s'en retournera sans que la paix soit conclue; sans que
   les afferes de la Royne d'Escoce soyent accommodez; et sans que
   l'amytie d'entre le Roy et sa Mestresse soit bien estroictement
   confirmee.

   Ainsy, par les propos de ces deux, se peult conjecturer la
   division qui est entre ceulx de ce conseil, et comme, en ce qui
   concerne la France, encor que toutz monstrent d'y desirer la
   paix et de vouloir que leur Mestresse s'y employe de si bonne
   facon que le Roy luy en sache gre, c'est neantmoins diversement;
   car Cecille et les siens ne veulent qu'il se parle des afferes de
   la Royne d'Escoce, et le dict comte et ceulx de son party
   desirent qu'ilz soient par mesmes moyen accommodez, dont, pour
   avoir quelcun qui luy fasse espaule au dict conseil pour
   fortiffier son opinion, il est fort apres a solliciter le retour
   du comte d'Arondel, qui n'est amy du dict Cecille, et tout
   contraire a ceulx de Erfort.

   =Chiffre=. [Et a propos du dict comte d'Arondel, luy et millord de
   Lomelle m'ont envoye remercyer de mes bons offices et
   demonstrations envers eulx, et que, si les choses ne prennent icy
   meilleur trein pour eulx, ilz sont pour accepter la faveur du Roy
   a se retirer soubs sa protection en France, et le dict de Lomelle
   y mener sa femme;

   Que, pour le present, il faut qu'ilz attendent veoir que
   deviendront les promesses de leurs amys, et leurs moyens et
   esperances de court; car l'on leur a mande qu'ilz sont sur le
   poinct d'estre rappelez en leur auctorite accoustume, laquelle
   s'ilz ont une foys reprinse, ilz jurent de ne s'en laysser plus
   deposseder et de la retenir, ou par leur droict, ou par la force,
   contre quiconque leur y vouldra fere tort;

   Et, si ce paysible moyen d'y retourner ne leur succede dans peu
   de jours, qu'ilz en essayeront quelque aultre plus viollent, car
   desirent, comment que soit, pourvoir aulx desordres de ce
   royaulme, et au faict de la Royne d'Escoce, et aulx afferes du
   duc de Norfolc, et encores plus expressement s'ilz peuvent, quant
   ilz en auront le moyen, au restablissement de la religion
   catholique; pour lesquelles quatre choses ilz veulent tout
   hazarder.

   Et disent que l'importance de cecy gyt principalement en deux
   poinctz; l'ung est que le dict duc veuille bien employer les
   moyens, qu'il a dans ce royaulme, pour se mettre en liberte, pour
   fere prendre les armes a ceulx de son party, et pour empescher au
   conseil les delliberations de ses adversayres:

   L'aultre poinct, que ceulx du North, qui se sont retires en
   Escoce, soyent secouruz; car est sans doubte, s'ilz se peuvent
   remettre en campaigne, et marcher en ca, que ceulx de leur
   intelligence se declaireront et les repcevront avecques faveur
   aux meilleurs endroictz d'Angleterre, et se joindront a eulx en
   grand nombre;

   Et que le bon succez de toutes choses deppend de ce dernier,
   sans lequel il semble que le premier ne sera essaye, non que miz
   a execution; car le dict duc de Norfolc ne veult rien mouvoir de
   luy mesmes de peur d'empyrer sa cause.]




XCVIIIe DEPESCHE

--du dernier jour de mars 1570.--

(_Envoyee expres jusques a Calais par le nepveu du Sr Acerbo._)

  Moderation des mesures adoptees par la reine d'Angleterre.--Mise
    en liberte du comte d'Arundel, qui est recu en grace par
    Elisabeth.--Promesse faite a l'eveque de Ross que sa detention
    va cesser.--Preparatifs d'une expedition qui doit etre dirigee
    vers le Nord.--Nouvelles d'Ecosse.


     AU ROY.

Sire, les dernieres lettres que je vous ay escriptes et l'instruction
que j'ay baillee au Sr de Vassal, qui les vous a aportees, vous auront
donne asses ample notice de ce qui estoit advenu de plus principal en
ce royaulme, jusques a la datte d'icelles, laquelle est du lendemain
de Pasques. Meintennant j'ay a dire a Vostre Majeste que les festes se
sont passees bien paysiblement en ceste court, sans qu'il y soit
survenu aulcune chose de nouveau, par ou ceste Royne et les siens
ayent monstre d'en estre esmeuz davantaige; et toute expedition
d'afferes a cesse, s'estans la pluspart des seigneurs de ce conseil
absentez en leurs maysons pour y fere la solempnite; et a l'on espere
que les choses, desquelles l'on craignoit debvoir le plus advenir de
mouvement en ce royaulme, comme sont celles de ces seigneurs mal
contantz, celles de la Royne d'Escoce et celles de la religion,
seroient bientost reduictes a quelque moderation, ayant la dicte Dame
faict une soubdaine faveur au comte d'Arondel de l'admettre a luy
venir bayser les mains, le jour du Jeudy sainct, avec une gracieuse
satisfaction de ce qu'elle luy avoit faict sentyr son courroux sur le
faict du mariage du duc de Norfolc avecques la Royne d'Escoce, parce
qu'on l'avoit asseuree que c'estoit luy qui en estoit l'autheur: de
quoy il s'est excuse, et qu'il n'avoit este que en la compaignie de
ceulx qui en avoient parle comme de chose qu'ilz estimoient convenable
au service d'elle, et au bien et repoz de son royaulme, et en laquelle
ilz n'avoient jamais entendu qu'on y deubt proceder, sinon avec son
bon conge et consentement; et que, de sa part, il ne seroit jamais
trouve aultre que son tres fidelle subject et tres loyal a sa
couronne. Et ainsy luy ayant des lors randue sa pleyne liberte, il
s'en retourna pour quelques jours en sa mayson de Noncich, avec
promesse de revenir en brief trouver la dicte Dame pour resider pres
d'elle, autant qu'il luy plairoit le commander; et a l'evesque de Roz
fut donnee parolle qu'il seroit eslargy dans trois jours, mais despuys
luy fut mande que par ung mesmes moyen, apres les festes, la dicte
Dame le feroit mettre en liberte, et luy permettroit de venir tretter
avec elle des afferes de sa Mestresse; et aulx Catholiques n'a este
use d'aulcune rigueur ny recerche a ces Pasques; mais aulcuns pensent
que toute ceste gracieuse demonstration se faict pour gaigner le
temps, et pour amortyr les entreprinses qu'on crainct devoir estre
cest este.

Aultres ont opinion que, a bon escient, l'on veult accommoder les
afferes, et plustost plyer ung peu que venir au dangier de rompre,
dont le temps nous fera veoir ce qui en sera; tant y a que le comte de
Sussex marche toutjours vers le North, avec quatre mil hommes de pied
et douze centz chevaulx, et que l'admyral Clinton est apres a lever
encores (a ce qu'on dict) des gens de pied et de cheval vers son pays
de Linconscher pour s'aller joindre a luy; et a l'on tire, ces jours
passez, de la Tour trente chariotz d'armes et de monitions, et cree
des cappitaines de pionnyers pour leur envoyer; ce qui donne a penser,
avec d'aultres adviz precedans, qu'on a intention de dresser camp, et
d'entrer en Escoce; vray est que la sayson ne semble propre pour
commencer encores ceste guerre, jusques a la fin d'aoust, car jusques
alors ne se trouvera vivres au dict pays du North ny en toute la
frontiere d'Escoce.

L'on continue de dire que les seigneurs Escoucoys font aller toutes
choses dans leur pays a l'advantaige de la Royne, leur Mestresse, et
qu'ilz ont faict proclamer son auctorite, et qu'il ne reste des grands
du royaulme que quatre que toutz ne soyent pour elle. L'on dict qu'ilz
ont encores remiz jusques au premier jour de may la tenue de leurs
Estatz. Sur ce, etc.

     Ce XXXIe jour de mars 1570.




XCIXe DEPESCHE

--du IIIIe jour d'apvril 1570.--

(_Envoyee expres jusques a Calais par Olivyer Cambernon_.)

  Retour du comte d'Arundel a la cour.--Prolongation de la
    captivite de l'eveque de Ross.--Affaires d'Ecosse.--Bon accueil
    fait par le duc d'Albe aux deputes d'Angleterre.--Nouvelles
    d'Allemagne.


     AU ROY.

Sire, retournans apres ces festes les seigneurs de ce conseil en ceste
court, le comte d'Arondel y est arrive des premiers, auquel la Royne
sa Mestresse a faict beaulcoup de faveur, monstrant prendre toute
confiance de luy; dont semble qu'il ne reffuzera de se laysser
introduyre de rechef aulx afferes, mais ce sera possible plus pour
servyr a la liberte du duc de Norfolc, son beau filz, et aulx afferes
de la Royne d'Escoce, ausquelz il a toutjour porte bonne affection,
que pour ambicion qu'il ayt; car le present manyement de l'estat ne
semble aller aucunement sellon qu'il le vouldroit.

Je suys bien marry qu'en leurs premieres delliberations, iceulx
seigneurs du conseil, apres leur dict retour, ayent change ce qu'ilz
avoient auparavant ordonne pour l'evesque de Roz, de luy donner sa
liberte incontinent apres Pasques, et qu'il seroit admiz a parler a la
Royne leur Mestresse; la ou meintennant on luy faict dire qu'il ayt
encores pacience, et qu'elle n'est bien resolue quant, ny commant,
elle la luy pourra donner. Il semble que le sir Randolf ayt donne
adviz a la dicte Dame que ceulx, qui ont releve le party du comte de
Mora en Escoce, ont desja depesche l'abbe de Domfermelin et Nicollas
Elphiston pour venir tretter, avecques elle et avec les seigneurs de
son conseil, de toutes choses de della; et que possible elle y veult
avoir pourveu, premier que d'eslargyr le dict sieur evesque, de peur
qu'il ne luy traverse ses desseings. Et de ce, Sire, que je vous avois
cy devant mande, que le voyage du comte de Lenoz estoit interrompu,
les dicts du conseil ont change d'opinion a cause d'une lettre que les
comtes de Mar et de Glencarve, et les lordz Lendzay, Semple, Ruthunen
et Drunquhassil ont escripte au dict de Lenoz, qu'il veuille venir en
dilligence prendre la regence du pays, affin de conserver l'authorite
au jeune prince son petit filz, et haster le secours que la Royne
d'Angleterre leur a promiz; de tant mesmement que les fuytifz de son
royaulme non seulement se sont joinctz aulx Amelthons en faveur de la
Royne d'Escoce, mais publient aussi qu'ilz n'attendent, d'heure en
heure, que l'arrivee du renfort qui leur doibt venir de France et de
Flandres. Sur quoi, de tant que iceulx du conseil ont senty que le
comte de Morthon, duquel ilz esperoient beaucoup, n'estoit bien vollu
ny de la noblesse ny du peuple d'Escoce, et que mesmes il n'estoit
soubsigne en la dicte lettre avec les aultres, ce qui monstroit de
n'estre bien d'accord avec eulx, par ainsy qu'ilz ne pouvoient fere
aulcun bon fondement sur luy, ilz ont advise de laysser aller, plus
par necessite que par ellection, le dict de Lenoz par della; reservant
neantmoins la charge principalle du tout au comte de Sussex, et ne
fornyssant a icelluy de Lenoz que, comme pour fere le voyage, envyron
trois mil cinq centz escuz. Vray est que la comtesse, sa femme, a
engaige ses bagues et sa vaysselle d'argent pour luy fere plus grand
somme; et cependant l'on a depesche, coup sur coup, force courriers
devers le comte de Sussex, ne scay encores a quelles fins; car le
bruyt est que les frontieres ne sont plus tant pressees comme elles
estoient par les fuytifz; mais je pense que c'est pour le haster vers
l'Escoce, me confirmant toutjour en l'opinion qu'ilz le feront entrer
dans le pays avecques forces, et mesmes que, pour pourvoir a la faulte
des vivres qu'on pourroit avoir par della, j'entendz qu'on faict grand
provision de farines, partout icy autour, pour les y envoyer par mer:
ce que je mettray peyne de veriffier, et de vous donner de cella, et
d'aultres choses, ung plus expres et un plus certain adviz par mes
premieres. Je ne cesse cependant de fere, au nom de Voz Majestez Tres
Chrestiennes, toutz les meilleurs et plus expres offices que je puys
pour les afferes de la dicte Royne d'Escoce, mais je ne scay que
esperer d'iceulx en un si grand changement et variation, comme l'on
m'y use ordinairement, sinon que je croy qu'ilz se rangeront enfin
d'eulx mesmes, ou qu'ilz ruyneront ceulx qui les vouldront ruyner.

Icy court ung bruyt que le duc d'Alve a vingt six grands navyres
prestz a mettre sur mer, avec nombre d'hommes de guerre, et de
monitions, mais ne se dict a quel effect; neantmoins, cella met ceulx
cy en asses de souspecon, lesquelz ne layssent pourtant de solliciter
par leurs depputez l'accord des differans des Pays Bas; et leur a fort
pleu que le duc d'Alve les ayt ainsi bien receuz comme il a faict avec
grand faveur; et que, a Bruges et en Envers ou ilz ont passe, l'on les
ayt caressez et trettez en amys; et que les officiers les ayent
visitez et leur ayent envoye presens; et que desja le dict duc ayt
deppute personnaige de sa part pour tretter avec eulx; dont s'espere
qu'ilz s'accommoderont, comme, a la verite, pour avoir les ungs et les
aultres ou entendre asses en d'aultres choses, il semble que tant plus
vollontiers ilz vouldront sortyr de celles cy.

Il se parle d'ung grand emprunct que ceste princesse propose de fere
tout de nouveau; dont suys apres a descouvrir si c'est pour recepvoir
les deniers icy ou en Hembourg, et semble bien que les propos et
pratiques de la dicte Dame et des siens en Allemaigne demeurent en
mesmes suspens que faict la paix de France; et n'ay point sceu qu'il
soit venu, de tout le moys passe, aultres nouvelles de della, si n'est
de la diette du XXIIe de may a Espyre, et de l'aprest des deux Roynes,
filles de l'Empereur, pour aller en France et en Espaigne; et du faict
du prince d'Orange, duquel l'on parle diversement, car les ungs disent
qu'il scayt ou prendre gens et argent pour fere une grande entreprinse
et que la faveur des princes protestans ne luy manquera: aultres
asseurent, et mesmement l'ambassadeur d'Espaigne, qu'il n'a ny gens,
ny argent, ny moyen de rien entreprendre, et qu'il a perdu toute sa
reputation envers les dicts princes protestans. Sur ce, etc.

     Ce IVe jour d'apvril 1570.




Ce DEPESCHE

--du IXe jour d'apvril 1570.--

(_Envoyee expres jusques a Calais par Jehan Rossel et Christofle_.)

  Etat des forces levees pour le Nord, et sans doute destinees a
    entrer en Ecosse.--Nouvelles de Marie Stuart.--Sommes
    importantes reunies par Elisabeth.


     AU ROY.

Sire, l'occasion pour laquelle la Royne d'Angleterre a depesche,
despuys huict jours, plusieurs courriers vers son pays du North, ainsy
que je le vous ay mande par mes precedantes du IIIIe du present, est,
sellon que j'entendz, pour mander aux trouppes et compagnies de gens
de guerre, qu'on a levees en ces quartiers la, de se randre toutes
ensemble a Yorc le XIIe de ce moys; et au comte de Sussex qu'il leur
face fere incontinent la monstre, et qu'il les face acheminer a si
bonnes journees qu'il puysse avoir son armee toute preste a Barvyc, le
premier jour de may; laquelle les ungs disent debvoir estre de dix mil
hommes de pied et cinq mil chevaulx, les aultres de la moytie moins
des ungs et des aultres, ce que, pour encores, je croy estre le plus
certain, mais qu'il a bien commission de lever l'aultre plus grand
nombre, s'il est besoing. Il ne se dict encores ouvertement qu'il
doibve entrer en Escoce, mais il se tient pour resolu qu'il le fera,
si les seigneurs du pays, entre cy et la, ne se trouvent d'accord, ce
que la dicte dame crainct asses; auquel cas, elle regardera ung peu de
plus pres comme elle devra poursuyvre l'entreprinse, et possible
adviendra cependant que de l'avoir seulement entamee, elle leur aura
donne plus prompte occasion de se reunyr. Il est bien certain que ses
fuytifz ayant ainsy couru, de jour et de nuict, comme ilz ont faict,
la frontiere de deca, et pille et brulle les villaiges, et enmene
force prisonniers, luy donnent occasion d'y envoyer des forces pour
leur resister; mais elle dict que non seulement elle les veult
chastier, mais qu'elle veult chastier ceulx qui les ont retirez; ce
qui s'adresse principallement aulx Escoucoys: car l'on m'a asseure,
quant aux dictes frontieres, que, despuys quelques jours, elles se
trouvent asses paysibles, par l'ordre que les Escoucoys mesmes y ont
miz; et que les principaulx chefz des fuytifz sont apres a trouver
moyen de passer en France ou en Flandres, ce qui debvroit fere
abstenir la dicte Dame de son entreprinse; mais je crains que ce sera
cella qui l'y convyera davantaige pour luy sembler moins difficile, et
pour vouloir en toutes sortes establir les choses d'Escoce, si elle
peult, a sa devotion.

Et fault estimer, Sire, que son desseing au dict pays ne peult estre
petit, veu le nombre de canons de batterye, de couleuvrines, de
monitions, d'armes et de vivres qu'elle y envoye. La Royne d'Escoce
luy a naguieres escript la dessus, mais l'evesque de Roz, qui est
encores en arrest, ny moi, n'avons peu entendre du contenu en sa
lettre que ce qui concerne seulement sa sante: qu'elle se porte bien,
qu'elle se loue du bon trettement du comte de Cherosbery, et qu'elle
trouve bon qu'il la conduyse en une aultre sienne mayson pour changer
d'air et pour avoir plus grande commodite des vivres. L'on attend
l'arrivee de l'abbe de Domfermelin, et le comte de Lenoz est desja
party, duquel l'on ne se peult si bien asseurer qu'on ne voye encores
plusieurs difficultez en son voyage, et se parle de quelque marche sur
le comte de Northomberland, que ceste Royne donnera quatre mil {lt}
d'esterlin pour lui estre livre entre ses mains, par ou semble qu'il
soit encores dans le chasteau de Lochlevyn; et, a la verite, Sire, je
n'ay peu encores avoir asses de certitude des choses de della, car les
passaiges sont trop serrez, et ce qui en vient en ceste court est tenu
bien fort secrect, ou bien l'on le baille tant au contraire de ce qui
est que je n'y donne poinct de foy. J'espere que par d'aultres moyens,
que nous avons essayez, il nous en viendra bientost quelque notice.

Quant a l'emprunct, dont en mes precedantes je vous ay faict mention,
j'entendz que la dicte Dame a fait expedier mil Ve lettres de son
prive scel, la moindre de cinquante {lt} d'esterlin, et la pluspart de
cent, aulx particulliers bien aysez de son royaulme pour luy estre
forny par chacun sa cothe part en ceste ville de Londres, dans le
prochain moys de may; dont faict estat qu'il montera a la somme de
cent cinquante mil {lt} d'esterlin, qui est cinq centz mil escuz. L'on
commance de preparer une flotte de draps pour Hembourg et deux navyres
de guerre pour la conduyre aulx despens des merchans; mais plusieurs
estiment que ce sera pour aller en Envers, et que les depputez
conclurront quelque chose sur ces differans, affin de pouvoir
continuer leur mutuel traffic comme auparavant. Ceulx cy demeurent en
grand suspens sur la longueur du trette de paix de Vostre Majeste, et
semble, Sire, qu'ilz en desirent et qu'ilz en craignent tout ensemble
la conclusion pour des considerations et respectz, qui sont asses
divers, dont je suys apres d'en veriffier ce que desja l'on m'en a
dict, affin de vous rendre plus claire leur intention. Sur ce, etc.

     Ce IXe jour d'apvril 1570.




CIe DEPESCHE

--du XIIIe jour d'apvril 1570.--

(_Envoyee expres jusques a Calais par Le Tourne_.)

  Continuation des preparatifs militaires contre
    l'Ecosse.--Inquietude des Anglais sur la negociation des
    affaires de Flandre.--Detail des nouvelles arrivees en
    Angleterre sur l'etat de la guerre civile en France, et les
    entreprises faites par les protestans.


     AU ROY.

Sire, ce que j'ay aprins de l'expedition de l'armee que la Royne
d'Angleterre envoye vers le North, despuys les dernieres nouvelles que
j'en ay escriptes a Vostre Majeste du IXe du present, est que le comte
de Sussex, en marchant en la, a assemble six mil hommes, tant de pied
que de cheval, a Duram, dont il en eust heu davantaige, s'il n'eut
renvoye ceux des gens de cheval qui n'estoient protestans; mais n'a
regarde de si pres aulx gens de pied, et, avec ceste troupe, il
dellibere s'acheminer vers Barvyc, non qu'il ayt encores toutes choses
si bien prestes qu'il s'y puisse randre le dernier de ce moys, comme
il luy a este mande, ny qu'il puisse, devant le XVe du prochain,
entrer en Escoce. Et de tant qu'on publyoit par della que la dicte
armee seroit de dix mil hommes de pied et cinq mil chevaulx, quelcun
m'a dict que ceulx du party contraire de la Royne d'Escoce ont mande
qu'il suffiroit, pour ceste heure, de fere entrer la moictie des
dictes forces dans le pays, a cause qu'on ne trouverait asses de
vivres pour tant de gens et de chevaulx; et qu'avec cella le petit
prince pourroit estre facilement enleve sans aulcun empeschement,
pourveu que le reste se tint sur la frontiere pour venir au secours,
si besoing estoit. L'on m'a confirme qu'il est venu adviz bien certain
a ceste Royne de l'arrivee d'ung ambassadeur de Vostre Majeste par
della, et adjouxte l'on qu'il a conduict dans Dombertran six mil
harquebouzes et trois mil corseletz, et qu'il faict une grande
dilligence de reunyr et mettre les seigneurs du pays en bon accord,
leur promettant l'assistance et secours de Vostre Majeste; et que les
fuytifz d'Angleterre qui estoient pres de s'en aller par mer, se sont
arrestez; bien que quelcun m'a dict que le comte de Northomberland a
trouve moyen d'eschapper de Lochlevyn, et qu'il s'est retire en
Flandres. Il est vray, Sire, que jamais nouvelles ne furent baillees
plus diverses que celles qui viennent de ce quartier la, parce que la
matiere est affectee de plusieurs, qui les publient sellon qu'ilz y
ont differante affection. L'abbe de Domfermelin n'est encores arrive.
Le comte de Lenoz poursuyt son voyage, et la liberte est promise dans
trois jours a l'evesque de Roz.

Ceulx cy ont si grand desir que les depputez, qu'ilz ont envoye en
Flandres, facent quelque bon accord, que, pour garder que
l'ambassadeur d'Espaigne ou aultres de deca n'escripvent chose qui y
puisse donner empeschement, ilz ont ung grand aguet sur toutes les
depesches qu'on y faict, et n'en layssent passer une seulle qui ne
soit visitee. J'entendz qu'il est arrive quelcun, asses freschement,
de la Rochelle qui publie que les princes de Navarre et de Conde sont
en Languedoc ez envyrons de Thoulouze, qui pillent, brullent et
ruynent tout ce qui deppend des habitans de la dicte ville et non
d'ailleurs; qu'ilz ont leur armee plus forte et en meilleur equipaige
que jamais; qu'ilz font toutz les jours amaz d'argent et de gens, et
mesmes de bandolliers, desquelz ilz ont desja ung bon nombre, des plus
mauvais garcons de la montaigne; que Mr de Biron est encores avec eulx
pour tretter de la paix, mais parce qu'il ne propose nulles condicions
raysonnables, l'on commence a souspeconner qu'il n'a este envoye pour
dire rien de particullier, mais pour espyer leurs forces et
recognoistre l'estat de leur armee; qu'ilz ont d'aultres forces bien
gaillardes a la Charite, qui courent ordinairement jusques a Bourges
et a Orleans, et deux mil hommes de pied et cinq centz chevaulx a la
Rochelle, avec lesquelles le Sr de La Noue tient tout le pays subject;
qu'ilz ont reprins Maran et aultres lieux, nommeement Oulonne qui leur
tenoit les vivres serrez, et qu'a present ilz en recouvrent
abondantment de toutes partz; et que Vostre Majeste estoit toujours a
Angiers, sans argent et sans grand moyen d'en recouvrer. Lesquelles
nouvelles aulcuns de ce conseil les magniffient, et les font encores
courir plus amples affin d'intimider davantaige les Catholiques de ce
pays. Neantmoins l'on m'a dict que la Royne, leur Mestresse, continue
toutjour au mesmes desir que je vous ay cy devant mande de la paix de
vostre royaulme. Sur ce, etc.

     Ce XIIIe jour d'apvril 1570.




CIIe DEPESCHE

--du XVIIIe jour d'apvril 1570.--

(_Envoyee expres jusques a la court par Jos, mon secretaire._)

  Detail de ce qui s'est passe en Ecosse apres le meurtre du comte
    de Murray.--Assemblee des etats a Lislebourg.--Espoir du
    retablissement des affaires de Marie Stuart, si son parti est
    promptement secouru par la France.--Nouvelles de la Rochelle et
    de Flandre.--Necessite de faire la paix en France, et de
    s'opposer avec vigueur aux projets de l'Angleterre sur
    l'Ecosse.--Consequences desastreuses qu'aurait pour la France
    la reunion de l'Ecosse a l'Angleterre.--Avis secret donne a
    Catherine de Medicis.--_Memoire._ Resolutions arretees dans le
    conseil d'Angleterre.--Dessein que l'on suppose au roi
    d'attaquer l'Angleterre aussitot apres la pacification.--Projet
    impute au cardinal de Lorraine de vouloir faire perir Elisabeth
    et Cecil par le poison.--Dissensions causees dans le conseil
    par la rivalite des enfans de Hereford et de Marie Stuart,
    comme heritiers presomptifs de la couronne
    d'Angleterre.--_Memoire secret._ Communications confidentielles
    venues des Pays-Bas sur les projets de mariage des filles de
    l'empereur avec le roi de France et le roi d'Espagne, et de
    Madame, soeur du roi, avec le roi de Portugal.--Desseins
    secrets du duc d'Albe.


     AU ROY.

Sire, jusques a ceste heure, je n'ay peu mander rien de bien certain a
Vostre Majeste du coste d'Escoce, a cause que la Royne d'Angleterre,
sentant les diverses affections que les siens portent aulx choses de
della, a miz bon ordre qu'il n'en puisse venir nouvelles sinon a elle,
et de tenir icelles bien secrettes; mais ung des moyens que nous avons
essaye pour en scavoir a reuscy; par lequel une lettre est arrivee a
la Royne d'Escoce, du XIXe de mars, d'ung de ses bons subjectz qui luy
escript, que bientost apres que le comte de Mora a este tue, ceulx de
son party se sont efforcez de tenir une assemblee a Lislebourg, le
VIIe de febvrier, pour establyr de rechef la forme du gouvernement a
leur poste, au nom du petit prince. A quoy aulcuns d'entre eulx,
mesmes qui estoient desja retournez en leur premiere bonne affection
vers leur Royne, aydez du desir du peuple qui demandoit la convocation
generalle des Estatz, y ont donne empeschement, estant par le layr de
Granges, et sir Jammes Baffour formee une opposition, laquelle n'a
este de peu de moment: car par la l'on a cogneu que le chasteau de
Lislebourg, duquel le dict de Granges est capitaine tenoit pour la
dicte Dame et que les choses avoient este conduites en facon que des
lors une assemblee generalle fut publiee, au IIIIe de mars ensuyvant,
au mesmes lieu de Lislebourg, en laquelle la pluspart de la noblesse
s'estoit trouvee, reserve aulcuns des Amilthons pour la souspecon du
murtre du dict de Mora, et reserve le comte d'Arguil, qui n'avoit
passe plus avant que Glasco, et que les deux partz ne s'estoient
pourtant guieres meslee l'une avecques l'aultre; ains avoient tenu
leurs assemblees separees, sinon quelquefoys que les amys et partisans
de la Royne avoient condescendu de convenir avec aucuns des aultres en
la maison du secretaire Ledinthon, qui estoit mallade, pour tretter de
certaines particullaritez; et qu'enfin n'y avoit este faicte plus
grande determination, que de assigner une aultre nouvelle assemblee au
mesmes lieu, au premier jour de may prochain, de laquelle assemblee a
venir les bons serviteurs de la dicte Dame ne pouvoient prendre
aulcune bonne esperance, s'il n'aparoissoit premier pour elle quelque
bonne faveur et assistance par della, ou de France, ou de Flandres,
ainsy que ceulx qui estoient demeurez fermes en la foy et obeyssance
de la dicte Dame, l'avoient toutjour espere: car ceulx du contraire
party s'asseuroient d'estre favorisez et secouruz, dans le temps, par
la Royne d'Angleterre et d'hommes, et d'argent, pour maintenir
l'authorite du jeune Roy et la religion nouvelle dans le pays, ainsy
que Randolf, son ambassadeur, les en asseuroit; et qu'il estoit bien
vray que le comte d'Atil, milord de Humes, le ler de Granges, le
secretaire Ledinthon, et plusieurs aultres qui avoient este du
contraire party, se declaroient meintennant estre de celluy de la
dicte Royne d'Escoce; et le dict Ledinthon pratiquoit encores d'y
admener le comte de Morthon, avec lequel il en estoit bien avant en
termes; et que les fuytifz d'Angleterre estoient aussi toutz declairez
pour elle et pour la religion catholique, mesmes le comte de
Northomberland, qui avoit commance de tretter de son rappel avec le
dict Randolf pour sortyr de pryson, avoit, par la persuasion du dict
Ledinthon, demeure ferme en son premier propos, de sorte que les
aultres restoient bien foybles dans le pays; mais qu'il estoit certain
que les deniers et les forces d'Angleterre les releveroient et leur
mettroient toutes choses en leur main, si quelque aultre main bien
forte ne s'y trouvoit opposante pour la dicte Royne d'Escoce; et
contenoit aussi la dicte lettre que l'abbe de Domfermelin estoit
depesche par ceulx du contraire party devers ceste Royne, et que les
aultres avoit advise d'envoyer conjoinctement Robert Melin devers
elle, pour la prier de moyenner par son authorite une bonne
reconciliation dans le pays et en oster la division, affin que les
estrangiers n'y fussent par les ungs ou par les aultres appellez, au
grand detriment de la paix et du commun repos des deux royaumes.

Lesquelles susdictes nouvelles, Sire, nous tenons pour plus vrayes,
que nulles aultres qu'on nous ayt encores raportees; et sur icelles la
Royne d'Escoce m'a prie de fere aulcuns offices envers la Royne
d'Angleterre, pour l'exorter a l'entretennement des trettez, et de ne
rien attempter par son armee au prejudice d'iceulx, ce que j'ay desja
faict, et y incisteray encores bien fermement; et que je veuille aussi
fere entendre de sa part a Vostre Majeste qu'elle et son royaulme, qui
sont l'ung et l'aultre de vostre alliance, pourront estre facillement
remediez a ceste heure par le secours qu'il vous a pleu luy accorder,
pourveu qu'il vienne promptement, sellon que les choses sont encores
en fort bonne disposition; de quoy elle vous supplie tres humblement,
mais que si vostre dict secours luy deffault, qu'il adviendra deux
grandz inconvenians, qui vous seront non guieres moins dommageables
qu'a elle; l'ung, que les afferes siens et de ses subjectz, qui sont
proprement vostres et ceulx de la religion catholique, recepvront ung
prejudice et detriment perpetuel dans son pays; l'aultre, que, pour se
rachapter de la pryson ou elle est et recouvrer son estat et sa
liberte, elle sera contraincte de mettre le prince d'Escoce, son filz,
ez mains des Anglois.

Voyla, Sire, quand aulx afferes de ceste pouvre princesse, qui sont si
pressez par la dilligence que ceste Royne faict de haster toutjour son
armee vers l'Escoce, qu'on pense que dans deux moys elle aura acheve
son entreprinse, et n'est sans soupecon qu'elle veuille fortiffier
Dombarre, ou Aymontz, ou quelque aultre lieu dans le pays, veu les
pyonniers qu'elle y envoye.

Au surplus, Sire, certainz petitz discours qu'on a envoyes imprimez
de la Rochelle font aulcunement mal esperer ceulx cy de la conclusion
de la paix de vostre royaulme. Neantmoins la Royne d'Angleterre
monstre toutjour de la desirer, bien que quelcun m'a dict que si elle
estoit deja faicte, que la dicte Dame yroit plus retenue ez choses
d'Escoce, et n'y procederoit sinon ainsi que vous le vouldriez, mais
qu'elle pense, durant le pourparle d'icelle, avoir execute ce qu'elle
pretend. Il semble par aulcuns propos qu'on m'a raporte du Sr de
Lombres que les pratiques du prince d'Orange en Allemaigne ne sont
mortes et que bientost il s'en manifestera quelque chose; dont les
Flamans, qui sont icy, desireroient la paix de France, affin que la
guerre fut transferee en leur pays. Sur ce, etc.

     Ce XVIIIe jour d'apvril 1570.


     A LA ROYNE.

Madame, estant les choses d'Escoce en l'estat que je les mande en la
lettre du Roy, et ceulx cy sur le poinct de les aller par armes
reduyre a leur devotion, plusieurs gens de bien sont, avec grand
desir, attandans quel ordre Voz Majestez Tres Chrestiennes y mettront
pour les remedier, et me viennent souvent alleguer qu'il pourra venir
beaucoup de diminution a vostre grandeur, si vous layssez aller en
proye aulx Anglois la Royne d'Escoce, et son royaume, et la religion
catholique de son pays; car, oultre qu'il yra asses en cella de la
reputation de vostre couronne, ilz disent qu'en la presente guerre de
vostre royaulme, la reduction de toute ceste isle au pouvoir de ceulx
cy et l'entiere reunyon d'icelle a leur religion nouvelle sera ung
tres grand apuy de deniers, de munitions et aultres moyens a ceulx de
la Rochelle et aulx Allemans, qui les favorisent, en dangier que ceste
Royne, par apres, entrepreigne elle mesmes ouvertement la guerre avec
eulx, et davantaige qu'a l'advenir, se trouvans les Anglois hors de
toute souspecon de l'Escoce, laquelle s'est toutjour trouvee preste
pour nous contre leurs entreprinses, mesmes l'ayant mise de leur
coste, qu'ilz ne vous meuvent une perpetuelle guerre, pour leurs
pretencions; ou bien que, par quelque mariage ou par aultre accession,
ilz aillent joindre toute ceste isle a la grandeur de quelque aultre,
parce qu'ilz craignent naturellement la vostre, qui vous sera de grand
prejudice.

Sur quoy je leur repondz, Madame, que les choses d'Escoce ne sont si
foibles d'elles mesmes, ny si mal apuyees de Voz Majestez Tres
Chrestiennes que les Anglois les puissent ayseement plyer; et, quant
bien ilz se seroient prevaluz de l'oportunite de ce temps, auquel ilz
vous voyent fort empeschez aulx guerres de vostre royaume, que
neantmoins vennant la paix, comme Voz Majestez ne sont loing de
l'avoir, que vous radresserez bien ayseement le tout; et que l'Escoce
ne sera jamais a eulx, que quand ilz la cuyderont bien tenir. Je
considere asses, Madame, que la Royne d'Angleterre entreprend d'une
grande affection ce faict d'Escoce, et que les ennemys et malveillans,
que la Royne sa cousine a dans son propre royaulme et dans cestuy cy,
l'y persuadent si fort, qu'il est tres difficile de l'arrester;
neantmoins, je vous suplie tres humblement, Madame, me commander par
ce mien secretaire ce que j'auray a dire ou fere la dessus envers la
dicte Royne d'Angleterre, oultre l'office que je luy ay desja faict;
car je ne fauldray d'ung seul poinct de tres humblement vous y obeyr.
Sur ce, etc.

     Ce XVIIIe jour d'apvril 1570.

AULTRE LETTRE A PART A LA ROYNE.

Madame, j'ay donne charge a ce mien secretaire de vous bailler ce mot,
a part, pour avoir meilleur moyen de compter a Vostre Majeste la
facon, dont l'on a use, pour fere venir en mes mains le propre
original de cest escript, qu'il vous baillera en forme d'une lettre
qu'on m'adressoit; ou trouverez, Madame, ung conseil[5], lequel je
vous suplie tres humblement ne communiquer, du commancement, sinon au
Roy et a Monseigneur, voz enfans, et puis a quelcun de voz plus
expeciaulx et saiges serviteurs, qui, possible, vous ouvrira
l'expediant comme vous vous en pourrez servyr. Il vous pourra, par
advanture, estre venu ung semblable adviz d'ailleurs, mais je vous
puys bien jurer, Madame, avecques verite, que je ne scay ny ne puys
penser d'ou cestuy cy est procede. Cella considere je bien que, par
icelluy, il y pourroit cy apres avoir moins d'ellevation dans vostre
royaulme et aussi moins de moyen d'oster ce qu'y auriez une foys
introduict. Sur ce, etc.

  [5] La piece n'ayant pas ete transcrite sur les registres de
  l'ambassadeur, on ne connait pas la teneur de cet avis.

   Que les choses de ce royaulme s'entretiennent encores en quelque
   apparence de repos, non d'elles mesmes, car tout est plein de
   malcontantement, mais par la dilligence de ceux qui sont en
   authorite; lesquelz font ce qu'ilz peuvent pour gaigner le temps,
   mais non pour remedier du tout au mal; car semble plustost
   qu'ilz le vont norrissant pour le fere cy apres devenir plus
   grand.

   Ilz s'esforcent de passer cest este sans troubles par le moyen de
   l'armee, qu'ilz ont faicte dresser a leur Mestresse vers le North
   par pretexte des choses d'Escoce, et d'aller contre les fuytifz;
   en quoy ilz executeront, sans faulte, ce qu'ilz pourront; mais il
   n'y a asses de deniers en repos pour entreprendre choses si
   utilles, sans ce qu'on estime que la mesme armee se trouvera
   preste et en estat contre l'ellevation, qu'on crainct bien fort
   debvoir advenir avant la racolte.

   Et a ceste force ilz ont adjouxte l'artiffice, car, pour donner
   quelque satisfaction aulx principaulx de la noblesse, affin
   qu'ilz ne se meuvent, et pour leur fere prendre esperance d'ung
   meilleur estat des choses, ilz ont rappelle en court et au
   conseil le comte d'Arondel, et ont miz en pleyne liberte millord
   de Lomelley, et ont donne esperance au duc de Norfolc d'estre en
   brief eslargy hors de la Tour, soubz quelque garde en sa mayson
   qu'il a a Londres, et que mesmes se pourra ottroyer une forme de
   pardon au comte de Northomberland et aultres chefz des fuytifz,
   pour remettre toutes choses en bonne unyon.

   Mais il adviendra, possible, que l'artiffice produyra ung aultre
   effect que le simule, parce que ceste princesse n'a le cueur ny
   l'intention esloignee de celle de sa noblesse, n'y n'est mal
   affectionnee a ses subjectz catholiques, pour lesquelz elle
   resiste asses souvant aulx conseilz, que leurs adversaires luy
   donnent contre eulx, affin qu'avec les ungs et les aultres elle
   puisse passer son regne en paix.

   Et semble bien que les seigneurs catholiques seront pour tenir
   dorsenavant leur partie bien ferme et rellevee, de tant que le
   comte de Lestre se monstre entierement pour eulx, ayant este luy
   le moyen de les fere eslargir et rappeller; et il descouvre qu'il
   a asses d'aisne au secretaire Cecille, pour cause de ceulx de
   Herfort, lesquelz le dict Cecille cherche, par toutz moyens, de
   les ellever a ceste couronne au prejudice du dict comte et des
   aultres seigneurs, qui estiment qu'il ne leur va de moins que
   leurs testes et de la ruyne de leurs maysons, s'ilz y
   parviennent.

   Mais le dict Cecille, oultre ce qu'il tient meintennant sa
   Mestresse asses bien disposee envers les dicts de Herfort, pour
   la grand jalouzie qu'il luy imprime toutjour de la royne
   d'Escoce; de laquelle le tiltre seul precede celluy de Herfort en
   la succession de ce royaulme, il y bande aussi toute la part des
   Protestans et mesmes les evesques et officiers, et toutz ceulx
   qui sont en quelque authorite, et pensoit bien y avoir aussi
   conduict le dict comte de Lestre par le moyen de la dicte
   religion, et par beaulcoup d'asseurances et promesses qu'il luy
   avoit faictes; mais j'entendz que, lundy dernier, estantz huict
   les plus protestans de ce conseil assemblez, en la mayson du
   comte de Belfort aulx champs, pour delliberer de ce qu'ilz
   avoient a fere pour la legitimation des dicts de Herfort, et pour
   advancer leur tiltre, ilz se plaignirent grandement du dict comte
   de Lestre, de ce qu'ayant faict rapeller le comte d'Arondel au
   conseil, il avoit prepare ung grand obstacle a leur entreprinse.

   Et le dangier est que la Royne d'Angleterre (de laquelle la
   vollonte et disposition peult beaulcoup en cella) se mette toute
   de ce party pour les grandes impressions, qu'on luy donne,
   qu'elle est en dangier de son estat et de sa propre vie, si elle
   n'oste et l'estat et la vie a sa cousine.

   Car, oultre les propos qu'on luy a dict que Monseigneur, frere du
   Roy, avoit tenuz, lesquelz j'ay naguieres escriptz a mon dict
   seigneur, j'entendz qu'on luy faict acroyre que Mr le cardinal de
   Lorraine sollicite, a ceste heure, ardentment la paix en France,
   pour avoir plus de moyen de dresser une entreprinse contre
   l'Angleterre en faveur de la Royne d'Escoce, sa niepce; et que,
   pour y pouvoir a moindres fraiz conduyre son intention, et y
   trouver moins de difficulte, qu'il a convenu avec ung Itallien,
   dont le nom et le visaige, disent ilz, sont cognuz, de fere
   empoysonner la dicte Royne d'Angleterre et le secretaire Cecille,
   et que les plus grands de France inclinent a fere la guerre par
   deca.

   Et la met on en souspecon que le Roy d'Espaigne sera pour
   concourre facillement a l'entreprinse, pour revenche de l'injure
   de ses deniers, et des prinses de mer que ceulx cy ont faictes
   sur ses subjectz; et mesmes l'on s'esforce de luy en monstrer
   desja quelque indice par l'interpretation d'une depesche, que
   j'entendz qu'on a intercepte, de Mr de Forquevaulx, et envoyee
   par deca; en laquelle, apres ung propos de trois mariages, il
   faict mencion du grand amaz de gens, et d'argent, et des
   preparatifs, par mer et par terre, que le Roy d'Espaigne faict,
   avec aulcunes particullaritez de plus estroicte intelligence avec
   Leurs Majestez Tres Chrestiennes. Ce que n'estimans ceulx cy que
   cella puysse estre pour resister seulement aulx Mores, ilz
   veulent inferer que c'est contre eulx.

   A quoy l'on m'a dict qu'ilz sont davantaige confirmez par une
   lettre, qu'on a escripte de la Rochelle a la dicte Dame, en
   laquelle l'on l'a prie que, si le Roy vient a offrir des
   condicions de paix a la Royne de Navarre, et aulx princes ses
   filz et ses nepveux, et aultres de leur party, qui soyent
   raisonnables, comme Sa Majeste monstre s'en aprocher, qu'elle
   trouve bon qu'elles soyent aceptees; car ne les pourront
   bonnement reffuzer, sans se monstrer mauvais subjectz, et que la
   noblesse desire grandement satisfere au Roy; aussi qu'on voyt
   bien qu'elle et les princes d'Allemaigne sont longs et tardifz a
   les secourir, et neantmoins adjouxtent beaucoup de grandz
   mercyemens et offres a la dicte Dame, et la prient qu'elle
   veuille bien pourvoir a la seurte de ses afferes, parce qu'il
   semble qu'on projecte desja de grandes entreprinses contre elle
   et son estat, en faveur de la Royne d'Escoce.

   Desquelz adviz aulcuns icy ont heu de quoy manifester si
   ouvertement leur malice, qu'ilz ont oze dire deux choses a la
   dicte Dame; l'une, que si elle n'empeschoit la paix de France,
   qu'elle aurait certainement la guerre en Angleterre; et l'aultre,
   que jusques a ce qu'elle aura faict arracher du tout une si malle
   plante, comme est la Royne d'Escoce, qu'elle ne verra jamais
   bien, ny repos, en ceste isle.

   Ce que m'ayant este raporte, j'ay miz peyne, par d'aultres plus
   moderez personnaiges, de luy fere si bien diminuer ceste opinion
   qu'elle monstre, quant a la paix de France, qu'elle y a toutjour
   fort bonne affection, mais qu'elle desire infinyement luy estre
   donne moyen de s'y employer, affin de pouvoir gaigner la
   bienveuillance du Roy, et se confirmer en paix et amitie avecques
   luy; et, quant a la Royne d'Escoce, qu'elle est bien disposee
   envers sa personne et sa vie, comme je croy qu'elle n'y a heu
   jamais mauvaise intention, et que mesme elle goutte aulcunement
   sa restitution, et ne la rejecte plus tant qu'elle souloit; mais
   elle pretend a quelque entreprinse en Escoce, qui est cogneue de
   peu de gens, laquelle elle pense avoir executee plustost qu'on
   luy en puysse, ny de France, ny de Flandres, donner empeschement;
   et que le tout sera faict dans deux moys, pendant lesquelz je ne
   fays doubte qu'elle ne vollut que Leurs Tres Chrestienne et
   Catholique Majestez fussent ailleurs bien fort empeschees.

   AULTRE MEMOIRE A PART.

   En la depesche d'Espaigne, dont, en l'aultre memoire, est faicte
   mention, qui a este intercepte, j'entendz que Mr de Forquevaulx
   escripvoit a la Royne que l'ambassadeur de l'Empereur l'avoit
   prie de fere entendre au Roy comme son Maistre, pour l'affection
   qu'il avoit de veoir effectuer les mariages de ses filles avec
   les deux Roys, desiroit que, du premier jour, il y fut procede
   sans plus le dilayer;

   Qu'il avoit dellibere d'envoyer les deux Roynes ensemble, par la
   mer, de Genes a Marseille, avec la moindre compaignie et le moins
   d'officiers qu'il pourroit, s'asseurant qu'elles en amasseroient
   asses en chemyn;

   Que l'ambassadeur de Portugal l'avoit asseure que le party de
   Madame, soeur du Roy, playsoit grandement au jeune Roy, son
   Maistre, et aulx deux douarieres ses mere et ayeulle, et n'y
   avoit que ce seul differant, qu'elles vouloient que le tout se
   fit par le bon adviz et conseil du Roy d'Espaigne; et les Estatz
   de Portugal, au contraire, s'estimoient asses suffizans pour
   cella, sans y embesoigner aulcunement le dict Roy:

   Mandoit avoir entendu que le dict Roy de Portugal estoit subject
   a ses opinions, et ne vouloit guieres croyre conseil et qu'il
   n'avoit pres de luy que jeunes gens;

   Que les medecins et phisiciens ne l'estimoient de longue vie,
   pour quelque defflussion de cerveau qu'il avoit, et que les ungs
   conseilloient qu'on le maryat bientost affin de la divertyr et
   pour avoir lignee; les aultres que le mariage luy abregeroit ses
   jours;

   Que, quoy que ce fut, venant le dict jeune Roy a mourir, celluy
   qui luy debvoit succeder, par le commun consentement des Estatz,
   espouseroit la veufve; par ainsy que, en toutes sortes, Madame
   seroit longuement Royne:

   Que le Roy d'Espaigne s'estoit achemine a Courdova pour aller
   tenir ses cours de Castille, et pour s'aprocher de l'entreprinse
   contre les Mores, priant icelluy ambassadeur Leurs Majestez Tres
   Chrestiennes de luy donner moyen de le pouvoir suyvre, et leur
   touchoit ung mot de sa revocation;

   Que le Roy d'Espaigne faisoit tel amaz de gens et d'argent, et
   ung si grand aprest par mer et par terre, qu'il estoit ayse a
   veoir qu'il tendoit a de plus grandes entreprinses que de se
   deffandre des Mores;

   Que s'il playsoit a la Royne d'avoir une entrevue avecques luy a
   Marseille; que le dict ambassadeur esperoit de l'y pouvoir
   facillement induyre, parce qu'il l'y trouvoit fort bien dispose,
   pourveu que cella fut tenu fort secrect, et quasi communique a
   nul, de peur des traverses qu'on y mettroit pour la jalouzie que
   plusieurs en auroient.

   De laquelle lettre ceste Royne et les siens ont prins beaucoup de
   souspecon, et sont, a ceste heure, tant plus desireux de
   raccommoder leur differans avec le Roy d'Espaigne, comme ilz en
   poursuyvent dilligentment l'accord, par leur depputez, qu'ilz ont
   a cest effect envoye en Flandres; lesquelz, a ce que j'entendz,
   ont mande qu'ilz en esperent une bonne yssue.

   Et semble que le duc d'Alve, en une facon ou aultre, y
   condescendra, sellon qu'on m'a dict qu'il desire bien fort
   esteindre ceste querelle, ainsy qu'il estime avoir si bien
   vaincue celle du prince d'Orange, et ensepvelye celle des Gueux,
   qu'elles ne se pourront, l'une ny l'aultre, jamais plus
   ressuciter;

   Et qu'a ceste heure, il a bien fort grande affection d'aller en
   Espaigne, comme pour triumfer des choses qu'il a bien faictes, et
   bien saigement et vaillamment conduictes en Flandres, d'y avoir
   conserve la religion catholique, et estinct l'heresie; d'avoir
   saulve l'estat, et quasi l'avoir conquiz et estably de nouveau au
   Roy son Maistre, qui auparavant n'en estoit guieres bien le
   maistre; et le luy avoir soubmiz a y pouvoir imposer tribut,
   comme il vouldra, la ou auparavant l'on y souloit ordinairement
   contradire; et avoir augmente le revenu jusques a deux millions
   d'or toutz les ans, qui a peyne en valloit la moytie:

   Et, avec l'honneur de ces choses, retourner pres de son Maistre,
   ou la jalouzie du prince d'Enoly le tire, et pres de sa femme et
   des siens, qui l'appellent par della, a la venue de la nouvelle
   Royne, pour se trouver a l'establissement et a la mutation de
   diverses choses, qui lors se pourront ordonner, mais
   principallement pour mettre le gouvernement de Flandres ez mains
   de Dom Fadrique, son filz aisne:

   A quoy il a grand affection, luy ayant pour cest effect baille
   tiltre et merque nouveaulx de cappitaine general des Espaignolz
   et gardes, ce qu'il n'estime toutesfoys pouvoir bien obtenir,
   s'il n'est present avec son Maistre;

   Et que, pour n'estre son dict retour empesche par la querelle
   d'Angleterre, qu'il la vuydera, et qu'au reste procurera, avant
   son partement, que la consulte et distribution des biens
   confisques en Flandres se face, affin qu'il puisse entrer en
   possession de Brada ou d'Ostrante, ou de quelque aultre bien bon
   estat, que son Maistre luy donnera; et desireroit bien fort que
   son dict Maistre remit une partie de la dicte consulte a fere a
   luy, affin de pouvoir gratiffier et recompenser ceulx qui l'ont
   suyvy.

   Toutes lesquelles choses m'ont este dictes du dict duc par
   aulcuns, qui les peuvent aulcunement scavoir, et qui les font
   paroistre estre vraysemblables.




CIIIe DEPESCHE

--du XXIIIe jour d'apvril 1570.--

(_Envoyee expres jusques a Calais par la voye du Sr Acerbo._)

Publication faite en Angleterre de la prise d'armes contre
l'Ecosse.--Preparatifs de defense faits par les Ecossais.--Nouvelles
difficultes survenues dans la negociation avec les Pays-Bas.


     AU ROY.

Sire, perseverant la Royne d'Angleterre en sa delliberation d'envoyer
des forces en Escoce, elle a faict, despuys trois jours, publier
l'occasion de son entreprinse avec le pretexte et colleur, que Vostre
Majeste verra par la teneur de sa proclamation; et a mande au comte de
Sussex qu'avec les troupes, qu'il a assemblees a Yorc et a Durem, il
ayt toutjour a s'acheminer a Neufcastel, et qu'il temporise la jusques
a tant qu'il ayt receu les monitions qu'elle a ordonne luy estre
envoyees, lesquelles y pourront arriver envyron la fin de ce moys.
Cependant, Sire, luy ayant le dict comte de Sussex naguiere escript
que, pour la nouvelle de sa venue, les Escoucoys prenoient de toutes
partz les armes, avec intention de courre sus a ceulx qui parloient
d'introduyre les Anglois dans le pays; et que desja milor Herys estoit
aproche avec quelques forces pour luy deffandre les frontieres, ceulx
qui ont icy la matiere bien affectee ont conseille a la dicte Dame de
luy respondre que, sellon sa plus ample commission, il ayt a doubler
promptement ses forces pour poursuyvre son voyage; a quoy elle a faict
asses de difficulte, voyant que l'entreprinse se monstroit a ceste
heure plus grande et plus difficille, et de trop plus grand coust
qu'on ne la luy faisoit du commancement, tant y a qu'a leur persuasion
elle le luy a mande; et neantmoins l'on pense qu'il trouvera asses de
resistance par della.

L'on commence a sentyr qu'il y aura asses de difficulte en l'accord
des differans des Pays Bas, parce qu'on offre par della de restablyr
toutes choses jusques a la valleur d'une maille; et demande l'on qu'il
soit faict le semblable de ce coste, et mesmes que de ce qui aura este
substraict, emporte, ou qui se trouvera aultrement depery, des
merchandises des subjectz du Roy d'Espaigne, parce que cella est
advenu par la coulpe des Anglois, que le tout soit repare par eux, en
quoy tres difficilement ilz veulent entendre. Neantmoins il y a tres
grande affection de chacun coste d'en sortyr. Sur ce, etc.

     Ce XXIIIe jour d'apvril 1570.




CIVe DEPESCHE

--du XXVIIe jour d'apvril 1570.--

(_Envoyee expres jusques a Calais par Gerin Marchant_.)

  Etat des partis en Ecosse.--Arrivee d'un ambassadeur de France
    dans ce pays avec un secours d'hommes.--Debats entre les
    seigneurs ecossais pour la regence.--Vives sollicitations des
    ennemis de Marie Stuart pour presser l'entree de l'armee
    anglaise.--Depart de la flotte pour Hambourg, et envoi des
    sommes levees en Angleterre pour l'Allemagne.


     AU ROY.

Sire, apres que j'auray, dimanche prochain, faict entendre a la Royne
d'Angleterre les louables et vertueux propos qui sont contenuz en
vostre depesche du XIIe de ce moys, laquelle le Sr de Vassal m'a
randue le XXIIIIe, je vous informeray bien particullierement de
l'intention, en quoy je l'auray trouvee sur les choses que je luy
proposeray de vostre part; et cependant je diray a Vostre Majeste,
touchant celles d'Escoce, que l'arrivee de vostre ambassadeur par
della, et ce qu'on dict qu'avec luy sont arrivez a Dombertran cinq
cens harquebouziers francoys et asses d'armes pour armer encores deux
mil hommes, faict aultrement penser a ceulx cy de l'entreprinse qu'ilz
ont au dict pays, que quant ilz l'ont premierement deliberee; mesmes
qu'ayantz les principaulx seigneurs d'Escoce desja heu conferance avec
luy au lieu de Donquel, l'on asseure qu'ilz ont prins, par les lettres
et bonnes offres de Vostre Majeste, une bonne resolution; scavoir,
ceulx qui estoient demeurez en la foy de leur Royne d'y perseverer
constantment, et ceulx qui se portoient neutres de se declairer pour
elle; tellement que tous ensemble se sont despuys acheminez a
Lislebourg: d'ou les adversayres, avec l'ambassadeur de ceste Royne,
se sont aussitost despartys; et que, illec, ilz ont faict proclamer,
le XIIe de ce moys, l'authorite de leur Royne, la ou millord de
Granges a declaire qu'il tenoit le chasteau de Lislebourg pour elle;
et le duc de Chastellerault, lequel n'est encores eslargy du dict
chasteau, pour quelque occasion bien considerable, s'est aussi
declaire du coste de la dicte Dame; et, bien que le comte de Mar n'ayt
du tout faict le semblable, il a promiz neantmoins de ne delivrer, en
facon du monde, le jeune prince aulx Anglois, et dict davantaige qu'il
ne le delivrera pas aussi aulx Francoys, ny aulx Espaignolz, ny mesmes
aulx Escoussoys. Et, par ainsy, les choses ont commance de prandre
quelque train, pour le bien des afferes de la dicte Royne d'Escoce, a
l'advantaige et reputation de Vostre Majeste. Mais, Sire, voycy
l'ordre qu'on me dict que ceulx de l'aultre party ont tenu pour y
donner empeschement; c'est qu'ilz se sont incontinent assemblez au
lieu de Domfermelin, ou ilz ont resolu deux choses; l'une, de fere
tout sur l'heure aprocher le comte de Lenoz, qui est a Barwich, pour
se porter pour regent de la personne et estat de son petit filz a la
faveur de l'armee de la Royne d'Angleterre qui est en campaigne;
l'aultre, d'accorder et signer les articles de l'instruction qu'ilz
ont baillee a l'abbe de Domfermelin de tout ce qu'il vient dire,
requerir et offrir de leur part a ceste Royne.

Sur quoy l'on m'a donne adviz fort secrect, mais de bon lieu, que
celle partie des dictes forces qui s'est trouvee plus advancee, et la
garnyson de Barwich, en nombre de quatre mil hommes de pied et quinze
centz chevaulx en tout et huict pieces de campaigne, ont desja marche
oultre les frontieres pour favoriser le dict de Lenoz, et qu'il a este
mande au comte de Sussex de parfere promptement sa levee de dix mil
hommes de pied et quatre mil chevaulx, et que le susdict Domfermelin
arrivera icy dans deux ou trois jours. L'on estime que les aultres
seigneurs Escoucoys envoyeront millord de Sethon ou millord Boyt
devers la dicte Dame pour l'effect que je vous ay cy devant mande;
mais je ne laysse pour tout cella d'esperer encores bien des afferes
de la royne d'Escoce.

La flotte pour Hembourg est deja chargee, et commance d'avaller
contrebas la Tamise. Elle est d'envyron cinquante voylles et n'y a que
deux grandz navires de ceste Royne ordonnez pour les conduyre, mais il
y en a aultres trois equipez en guerre soubz la charge de Haquens, qui
y vont, le tout aulx despens des merchans; et, soubz ceste mesmes
conserve, partent aussi les munitions qu'on envoye au North parce que
c'est tout une mesme routte. J'entendz que desja les lettres
d'eschange, pour le parfornissement de cent cinquante mil escuz cy
devant ordonnez pour Allemaigne, sont expediees, et qu'elles vont
avecques ceste flotte, oultre soixante mil escuz en especes, cuillys
sur les esglizes des Flamans qui sont en ce royaulme, que le Sr de
Lombres envoye au prince d'Orange; et luy eust envoye plus grand somme
sans ce que, a mon instance, la Royne d'Angleterre a deffandu de ne
fere aulcune cuillette de deniers, pour ce pretandu pretexte de la
deffance de la religion, sur ses subjectz, lesquelz s'y monstrent
asses vollontaires.

Ceulx cy font tout ce qu'ilz peuvent, de leur coste, pour parvenir a
quelque accord sur les differans des Pays Bas, et en sont toutjour en
bonne esperance. Sur ce, etc.

     Ce XXVIIe jour d'apvril 1570.




CVe DEPESCHE

--du IIIe jour de may 1570.--

(_Envoyee expres jusques a Calais par Antoine Grimault_.)

  Audience.--Declarations faites par l'ambassadeur, au nom du roi,
    tant au sujet de la pacification de France que des affaires
    d'Ecosse.--Irritation causee a la reine d'Angleterre par la
    declaration touchant l'Ecosse, qui renferme une menace de
    guerre.--Nouvelles de l'entreprise des Anglais sur l'Ecosse, ou
    ils sont entres en armes.


     AU ROY.

Sire, prevoyant que la Royne d'Angleterre n'auroit guieres agreable
les deux poinctz, que j'avois a luy proposer de la depesche de Vostre
Majeste du XIIe du passe, en ce que vous n'acceptiez son offre
d'intervenir a la paciffication de vostre royaulme, et que vous luy
touchiez vifvement le faict de la Royne d'Escoce, j'ay miz peyne,
Sire, de luy dire l'ung et l'aultre en la plus gracieuse facon que
j'ay peu; et m'a bien semble, quant au premier, qu'elle en est
demeuree asses satisfaicte, par ce mesmement que j'ay monstre que
Vostre Majeste acceptoit plustost qu'il ne reffuzoit son offre, mais
de tant que l'affere, par la venue des depputez des princes, estoit
sur sa conclusion sans qu'il fut besoing d'entrer en nouveaulx
trettez, ainsy qu'ilz avoient toutjour dict qu'ilz ne vouloient
aulcunement capituller avec leur Souverain Seigneur, vous estimiez
que cella seroit bientost faict ou failly, par ainsy, que vous en
donriez incontinent adviz a la dicte Dame; de laquelle vous requeriez
cependant de vouloir demeurer en son bon et honneste desir, qu'elle
monstroit avoir vers vous et vers voz presens afferes, avec asseurance
que, en pareille ou meilleure occasion, du bien des siens vous luy
feriez paroistre par effect que vous luy correspondiez en ung
semblable debvoir de vostre bonne et mutuelle amytie envers elle.

A quoy la dicte Dame m'a respondu que ce luy estoit ung singulier
playsir de veoir que Vostre Majeste eust prins son intention en la
bonne part, que vous l'avoit offerte, de s'employer aultant
droictement a la conservation de vostre grandeur et authorite sur voz
subjectz comme si c'estoit pour sa propre cause; et que la
satisfaction que vous luy donniez la dessus estoit si grande, que
c'estoit a elle meintennant de vous en remercyer et a prier Dieu pour
le bon succez et ferme establissement de vos dicts afferes et de la
paix que vous desirez en vostre royaulme, avec plusieurs aultres
parolles, dont aulcunes, a la verite, touchoient les difficultez qui
pouvoient encores rester en cella, et d'aultres exprimoient son
affection d'y estre employee: toutes neantmoins bien fort honnestes et
pleynes de grande demonstration d'amytie.

Mais, quant c'est venu a l'aultre poinct, du faict de la Royne
d'Escoce, bien que je ne le luy aye baille, sinon avec les mesmes
termes par lesquelz Votre Majeste monstre de vouloir, jusques a
l'extremite du debvoir, constamment perseverer en son amytie et en la
paix, elle neantmoins en a heu le cueur si atteinct qu'elle n'a peu,
ny en son visaige, ny en sa parolle, dissimuler l'ennuy qu'elle en
recepvoit: dont, apres aulcuns peu de motz asses incertains, tantost
de l'esbahyssement d'ung tel propos, tantost de ce que Vostre Majeste
estoit mal informee du faict: ayant la dessus appelle ceulx de son
conseil, qui estoient dans la chambre, elle leur a dict que je venois
de luy fere une bien estrange proposition, de la part de Vostre
Majeste, et qu'elle me vouloit bien prier de la leur exposer tout de
mesmes, affin qu'ilz en demeurassent mieulx instruictz. Ce que ne luy
voulant reffuzer, je l'ay de tant plus vollontiers faict et avec plus
d'expression de toutes les particullaritez de Vostre lettre, que je
scavois que l'armee de la dicte Dame estoit desja entree en Escoce, et
qu'il y'en avoit la presens de ceulx qui l'avoient conseille; lesquelz
je desiroys bien qu'ilz en demeurassent confuz: et y en avoit aussi,
qui n'attandoient qu'une semblable occasion, pour avoir de quoy luy
parler librement du faict de la Royne d'Escoce. Dont leur ay recite,
tout a plain, vostre intention, et ay miz peyne de leur monstrer
qu'elle n'estoit moins fondee en toute justice, que remplye de grande
magnanimite.

A quoy nul d'entre eulx n'a rien respondu, sinon le marquis de
Norampthon aulcun peu de motz sur l'aprobation de l'entreprinse
d'Escoce. Mais la dicte Dame, (apres m'avoir dict, ung peu en collere,
que Vostre Majeste avoit faict comme le bon medecin, qui, ayant a
bailler des pillules bien amaires a son mallade, en faisait tout le
dessus de sucre, et qu'ainsy, vostre premier propos du mercyement
avoit este bien fort gracieulx et doulx, mais celluy d'apres estoit
bien fort amer et piquant,) a commance de me desduyre amplement
l'occasion et justiffication de son entreprinse en Escoce; et croy
qu'avec les mesmes demonstrations, que luy avoient faict ceulx qui la
luy ont conseillee, en termes asses vehementz, mais toutesfoys bien
fort honnorables en l'endroict de Vostre Majeste; qui, en somme,
tendent a trois poinctz: l'ung, a vous fere veoir qu'il n'y avoit que
droict et rayson, en ce qu'elle faisoit et qu'elle vouloit fere, vers
la Royne d'Escoce et vers son royaulme; le second, que nul ne debvoit
trouver mauvais que justement elle poursuyvit de vanger les injures,
que injustement l'on avoit faictes a elle et a ses subjectz; et le
troisiesme, que, nonobstant tout cella, et sans s'arrester a tant de
vehementes ou bien veriffiees, occasions de malcontantement, a quoy la
dicte Royne d'Escoce et son ambassadeur, et ceulx de ses subjectz qui
tiennent pour elle, l'avoient extremement provoquee, elle ne lairroit
de recepvoir les condicions qu'elle luy offriroit sur l'accommodement
de ses afferes, ou bien que Vostre Majeste luy feroit offrir pour
elle; ains se disposerait tout presentement d'y entendre: mesmes que
luy en ayant desja la dicte Dame escript une lettre et son ambassadeur
une aultre, lequel luy avoit d'abondant mande qu'il s'estoit encores
reserve d'aultres choses, pour les luy dire en presence, elle me
promettoit, qu'il seroit bientost ouy, me priant au reste de luy
vouloir bailler par escript ce que je luy avois propose de vostre
part, affin d'en pouvoir mieulx delliberer, et vous y fere plus claire
et plus ample responce; comme je pense, Sire, qu'elle fera par son
ambassadeur.

Et parce qu'il seroit long de reciter icy toutz les propos de la dicte
Dame et ceulx que je luy ay responduz, je remetz de les vous mander en
ma prochaine depesche, par ung des miens, que je depescheray expres
devers Vostre Majeste, avec d'aultres choses, lesquelles avecques
ceulx cy vous feront prendre quelque jugement des intentions de la
dicte Dame. Cependant j'ay a dire a Vostre Majeste que le comte de
Sussex, sire Jehan Fauster, et milor Scrup, estans entrez par trois
divers endroictz en Escoce, y ont allume des semblables feuz, que
aulcuns Escoucoys, avec les fuytifz d'Angleterre, avoient auparavant
allumez en la frontiere de deca, non sans que ceulx cy y ayent
toutjour crainct quelque rencontre: comme il est nouvelles que le dict
Scrup et sa trouppe y ont este fort bien battuz. L'artillerye et les
munitions qu'on leur envoye sont desja hors de ceste riviere, et m'a
l'on dict qu'on a adjouxte a icelles mille litz avec leurs matalas et
paillasses, comme pour accommoder deux mil soldatz dans quelque place;
et de tant que la dicte Royne d'Angleterre, parmy son discours, m'a
dict qu'elle n'estoit si sotte qu'elle ne cognut bien que toute
l'affection, que Vostre Majeste et la France ont aulx Escoucoys,
n'estoit pour proffict ny pour commodite qu'on peult tirer d'eulx,
mais seulement pour nuyre a l'Angleterre; et que Dombertran avoit
toutjour este le port et l'entree des Francoys et des estrangiers dans
ceste isle pour troubler le pays; (et que d'ailleurs la dicte Dame a
donne la grace a ung Escoucoys, qui avoit este prins au North, lequel
luy a baille le pourtraict du chasteau de Lislebourg), il y a quelque
souspecon qu'elle veuille assieger l'une des dictes places, ou bien y
en fortiffier quelque aultre dans le pays pour y entretenir garnyson.
Et viens d'estre adverty, Sire, qu'elle faict mettre promptement en
mer quatre de ses grandz navyres et une gallere, avec commandement de
tenir les aultres bien fort prestz; dont, de tout ce qui succedera de
nouveau, je mettray peyne de vous en advertir le plus promptement que
me sera possible. Sur ce, etc.

     Ce IIIe jour de may 1570.




CVIe DEPESCHE

--du VIIIe jour de may 1570.--

(_Envoyee jusques a la court par le Sr de Sabran_.)

  Vifs debats dans le conseil d'Angleterre sur le parti a prendre a
    l'egard de Marie Stuart, et sur la reponse a faire au roi au
    sujet de vasion en Ecosse.--Ravages operes par les Anglais dans
    ce pays.--Emprunt fait pour la Rochelle.--Negociation des
    Pays-Bas.--Espoir de l'ambassadeur que la paix ne sera pas
    rompue.--_Memoire._ Detail des opinions emises dans le conseil
    d'Angleterre.--Reponse faite par Elisabeth a la declaration du
    roi touchant l'Ecosse.--Insistance de l'ambassadeur sur les
    motifs qui imposent au roi l'obligation d'exiger que les
    Anglais se retirent d'Ecosse, et que Marie Stuart soit retablie
    sur le trone.-_Memoire secret._ Motifs particuliers qui ont
    force l'ambassadeur a faire connaitre a la reine d'Angleterre
    la declaration du roi sur les affaires d'Ecosse.


     AU ROY.

Sire, ayant la Royne d'Angleterre prins ce que je luy ay dict, de
vostre intention touchant la Royne d'Escoce, en la facon que, par mes
precedantes du IIIe de ce moys, je le vous ay mande, elle a monstre
despuys qu'elle tenoit en tant ceste vostre declaration qu'elle
vouloit bien considereement adviser comme elle auroit a s'y gouverner;
dont ayant la dessus assemble les principaulx de son conseil, ilz ont
fort vifvement debattu la matiere devant elle, et aulcuns d'eulx luy
ont remonstre qu'il n'y avoit nul prince de bon sens au monde, s'il
tenoit ung aultre prince entre ses mains, qui se dict competiteur de
sa couronne, comme faisoyt la Royne d'Escoce de celle d'Angleterre,
qui le vollust jamais lascher; et qu'il n'y en avoit poinct aussi qui
vollust espargner la vie de la dicte Royne d'Escoce, si elle avoit
excite en leur estat le trouble et la rebellion des subjectz, qu'elle
avoit esmeu en cestuy cy. Les aultres luy ont represante le contraire,
et que la plus grande seurete qu'elle pouvoit prendre pour elle, et
pour sa couronne, et pour la paix universelle de ceste isle, estoit de
s'employer droictement a la restitution de la dicte Royne d'Escoce, et
d'establyr une bien ferme amytie et bonne intelligence entre elles
deux et leurs deux royaumes; et en est leur contention venue si avant
que, les voyant la dicte Dame desja aulx grosses parolles, les a priez
d'en remettre la dispute a elle, et qu'elle cognoissoit bien que la
matiere n'estoit sans difficulte: neantmoins leur deffandoit fort
expressement de ne parler jamais de chose qui touchat ny a la vie, ny
a la personne de la Royne d'Escoce.

Je suis attandant, sire, qu'est ce qui resultera de cette
determination de conseil, et quelle responce la dicte Dame sera
conseillee de fere a Vostre Majeste. Cependant j'ay este adverty que
l'exploict du comte de Sussex en Escoce a este d'entrer en pays par
trois endroictz; scavoir: luy avec le principal de l'armee par
Barvich, et sire Jehan Fauster avec la seconde troupe par Carleil, et
milord Escrup avec le reste par ung aultre endroict; et que, le XVIIe
d'apvril, le comte de Sussex a commance de fere le gast, et mettre le
feu a Ware, continuant ainsy jusques a Gadenart, ou il a faict miner
et pourter par terre la mayson du ler de Farneyrst; et la, le sir
Jehan Fauster, ayant aussi miz le feu partout la ou il a passe, s'est
venu rejoindre a luy; et du dict Gadenart, apres l'avoir brusle, ilz
sont allez brusler la ville de Fanic, et ont pareillement mine et rase
la maison du ler de Balchenech; puys, ont passe oultre jusques a
Quelso, auquel lieu le ler de Suffort leur est venu offrir pleiges
pour satisfaction de ce que l'on luy pouvoit demander; et peu apres,
milord de Humes y est aussi venu, lequel a parle au dict comte de
Sussex et luy a offert le semblable; mais ny l'ung ny l'aultre n'ont
raporte aulcune bonne responce: et ce faict, icelluy Sussex a ramene
ses gens, le XXIIIIe du dict moys, a Barvich. Mais, quant a milor
Escrup, qui est entre par les marches d'Ouest, les choses ne luy ont
succede de mesmes, car il a este rencontre par les Escoucoys qui luy
ont deffaict la pluspart de ses gens, et dict on que luy mesmes est
blesse; et que le comte de Vuesmerland s'est trouve au combat, qui a
cuyde estre prins. Despuys, l'on m'a dict qu'ayant le dict comte de
Sussex receu le reste des forces, qui estoient demeurees derriere,
delibere de rentrer du premier jour au dict pays et aller assieger le
chasteau de Humes, sinon que, sur ma remonstrance, ceste Royne luy
mande de ne passer oultre; tant y a que s'il le faict, je ne pense pas
que les Escoucoys ne luy donnent la bataille; mais je ne vous puys
mander, Sire, aulcune chose certaine de leur apareil, parce que les
passaiges sont tenuz extremement serrez.

Il est nouvelles que le duc de Chastellerault est hors de prison, et
que ceulx qui tiennent le party de la Royne d'Escoce sont en beaucoup
plus grand nombre, et sont les principaulx et les plus fortz du pays.
Ceulx qui les favorisent icy, m'ont faict dire que, si la paix se
conclud en France, leur affere se pourtera en toutes sortes fort
bien, et que ce que j'ay declaire a ceste Royne ne sera venu que le
plus a propos du monde; mais, si la paix ne se faict poinct, qu'ilz
craignent beaucoup que les choses n'en aillent que plus mal; et
semble, Sire, que aulcuns de ceulx de la Rochelle, qui sont icy,
n'esperent guieres qu'elle se puysse fere: mesmes j'ay adviz qu'il a
este mande en Hembourg de fournir promptement les cinquante mil escuz
de la lettre de credit qui, en janvier dernier, a este baillee a Mr le
cardinal de Chatillon, ainsy que des lors je le vous ay escript, et
que le Sr de Lombres y envoye presentement une aultre lettre de LX mil
{lt} sterlings pour le prince d'Orange, qui est une somme qu'il a
levee sur les esglizes des Flamans protestans residans par deca, et
que le cardinal de Chatillon et luy sont apres a dresser des contractz
et des obligations pour fere fornyr encores par della cent cinquante
mil escuz sur la prochaine flotte qui va au dict Hembourg. En quoy me
semble qu'il y aura asses de difficulte, tant y a qu'ilz n'en sont
hors d'esperance; et la Royne d'Angleterre, pour recouvrer deniers
pour elle, a double l'emprunct, dont je vous ay naguieres faict
mention, jusques au nombre de trois mille prive scelz, desquelz elle
espere tirer jusques a six ou sept cens mil escuz.

Elle et les siens monstrent avoir une tres grande affection a l'accord
des differandz des Pays Bas, et parce qu'il semble que la plus grande
difficulte est meintennant a contanter les merchans anglois, l'on m'a
dict que le secretaire Cecille les ayantz assemblez la dessus, et les
trouvans ung peu opiniastres, leur a resoluement declaire que les
princes veulent demeurer d'accord, par ainsy qu'ilz advisent entre
eulx d'accommoder leurs afferes. Sur ce, etc.

     Ce VIIIe jour de may 1570.


   Tout meintennant l'evesque de Roz me vient de mander qu'il a este
   appelle, ceste apres dinee, pardevant quatre seigneurs de ce
   conseil; lesquelz, apres plusieurs propos, luy ont dict, que si
   la Royne d'Escoce veult rendre les rebelles d'Angleterre, qui se
   sont retirez en son royaulme, que cella mouvera grandement la
   Royne, leur Mestresse, d'avoir son cueur bien dispose envers
   elle; et n'ont passe plus avant: ce qu'il voyt bien estre une
   invention des ennemys de sa Mestresse pour retarder toutjour ses
   afferes, es quelz ne luy reste plus aultre esperance, tant que
   ceux qui sont ici en authorite gouverneront, que celle que la
   dicte Dame a miz en Vostre Majeste. Et viens d'estre adverty que
   le comte de Sussex est rentre en Escoce, qu'il a prins le
   chasteau de Humes, et qu'il a miz garnyson dedans.


     A LA ROYNE.

Madame, saichant que la Royne d'Angleterre estoit, tous ces jours,
apres a delliberer en son conseil qu'est ce qu'elle auroit a fere ou
dire sur ce que je luy avois propose, de la part de Voz Majestez, en
ma derniere audience, et voyant que je ne pouvois plus intervenir a
luy fere la dessus nul aultre office, que celluy que j'avois desja
faict; qui, a la verite, m'avoit bien semble tel que je l'avois
plustost disposee a la moderation que a continuer son entreprinse en
Escoce, j'ay envoye ramentevoir par lettre a Mr le comte de Lestre, et
par parolle au secretaire Cecille, les occasions qui ont meu Voz
Majestez de luy declairer ainsy vostre intention; et comme ilz
cognoissent asses que c'est ung debvoir, notoirement apartenant a
vostre reputation: et a l'honneur de vostre couronne; lequel, quant
vous n'en eussiez rien dict, ou que vous eussiez dissimule de ne vous
en soucyer, leur dicte Mestresse et eulx n'eussent laysse pourtant de
penser que vous ne le pouviez obmettre; et que partant ilz veuillent,
a ceste heure, bien pourvoir, de la part d'elle, qu'il ne soit faict
chose qui puisse donner commancement d'alteration a ceste tant bonne
et mutuelle intelligence, qui rend Voz Majestez et la dicte Dame tres
utilles amys les ungs aulx aultres, et de laquelle bonne intelligence
vous protestiez bien de ne vouloir en facon du monde (sinon contrainct
par grande necessite du debvoir et a trop grand regrect) jamais vous
despartyr.

Sur quoy l'ung et l'aultre m'ont mande de fort bonnes parolles, et
telles qu'ilz me font encores reprendre quelque esperance: tant y a,
Madame, que des premieres responces que la dicte Dame m'a faictes,
lesquelles je vous envoye par le Sr de Sabran, il se peult aulcunement
bien cognoistre ou va son intention. Je ne cognois pas que, pour
cella, elle ayt encores change de desir sur la paciffication de vostre
royaume; mais il me semble bien que ceulx de la nouvelle religion, qui
sont icy, n'esperent guieres qu'elle se face, lesquelz font toute la
dilligence qu'ilz peuvent de recouvrer deniers comme pour continuer la
guerre; et j'entendz qu'il vint hyer lettres d'Allemaigne a ceste
Royne, par lesquelles l'on luy mande que le duc Hery de Bronsouyc a
licencye, par faulte de payement, la levee qu'il avoit arrestee pour
Vostre Majeste; et que le marechal de Hes, tout aussitost, a commence
d'en dresser une pour luy; et que l'Empereur, estant contrainct de
s'en retourner a Vienne pour mettre ordre a une grande ellevation qui
s'est sussitee en Austriche pour le faict de la religion, a laquelle
semble que le Vayvaude veuille tenir la main, qui a desja chasse les
prestres et pille les esglizes de ses pays, s'est excusee d'intervenir
a la prochaine diette du XXIIe de ce moys, laquelle estoit assignee a
Spire; et que, si ceulx de la religion avoient deniers, il ne fit
jamais si bon en Allemaigne que meintennant. Sur ce, etc.

Ce VIIIe jour de may 1570.

   INSTRUCTION AU DICT SR DE SABRAN de ce qu'il aura a fere entendre
   a Leurs Majestez, oultre la depesche:

   Que naguieres furent miz en delliberation au conseil de la Royne
   d'Angleterre, elle presente, les trois poinctz qui s'ensuyvent:
   Le premier, qu'est ce qu'il estoit besoin de fere pour se
   pourvoir contre le Roy et le Roy d'Espaigne, desquelz l'amytie
   estoit desja si suspecte qu'ilz estoient pour se monstrer tous
   declaires ennemys, aussytost que l'ung pourrait avoir la paix
   avecques ses subjectz, et que l'aultre seroit venu a boult des
   Mores revoltez; le segond est quel ordre de bien maintenir la
   religion protestante, et effacer la memoire et le desir de la
   catholique en tout ce royaume; et le troisiesme, comment proceder
   si seurement au faict de la Royne d'Escoce et de son royaulme,
   que tout l'advantaige en demeurast a la dicte Royne d'Angleterre
   et au sien.

   Les adviz furent divers, car, quant au premier poinct, il y en
   eust qui dirent que n'ayans les deux Roys aulcune juste
   entreprinse en ce royaulme, comme ilz n'y avoient aussi aulcune
   juste pretention, il estoit a croyre qu'ilz ne cercheroient que
   d'estre satisfaictz de quelque offance, es quelles il les falloit
   honnestement contanter, et par ce moyen les retenir pour amys;
   les aultres opinerent qu'il ne se failloit attandre a cella, ains
   se pourvoir de bonnes et bien fermes ligues avec les princes
   protestans, qui seroit le vray rempart et maintien de ceste
   couronne contre leur effort. Au regard du segond, les ungs dirent
   qu'il estoit bon qu'avec l'exemple de la bonne vie et de la
   droicture des evesques protestans, il fut uze de si bons
   deportemens envers les Catholiques, et les fere jouyr d'ung si
   paysible repos, qu'ilz n'eussent qu'a se bien contanter du
   present estat de la religion, qui avoit cours en ce royaulme,
   sans essayer, avec le dangier de leurs vies et de leurs biens,
   d'attempter rien pour remettre la leur; et les aultres, au
   contraire, que c'estoit par toutes sortes de deffaveur et de
   craincte qu'il les failloit abattre et tenir reprimez: et sur le
   troisiesme, du faict de la Royne d'Escoce, parce que la matiere
   estoit fort affectee, il fut seulement dit qu'il failloit, devant
   toutes choses, regarder a ce qui estoit plus expediant, ou de
   retenir ou de delivrer la personne de la dicte Dame; et pour lors
   n'y eust que des remonstrances bien fort considerement desduictes
   pour admener, de chacun coste, la dicte Dame a leur opinion, sans
   qu'on en vint rien a conclurre.

   Peu de jours apres, les principaulx de la noblesse avoient si
   bien dispose la dicte Dame qu'ilz pensoient n'y avoir rien plus
   pres d'estre execute que la satisfaction envers les deux Roys et
   le soulaigement des Catholiques, et la liberte et restitution de
   la Royne d'Escoce; et de ce dernier, l'evesque de Roz en avoit
   conceu une si certaine esperance qu'il avoit desja commance de
   proposer des conditions et offres a la Royne d'Angleterre; et
   l'avoit on asseure qu'il seroit, le lendemain, introduict vers
   elle pour en traicter en presence: mais s'estant huict du conseil
   bandez au contraire, ilz firent le matin venir milord Quiper
   devers la dicte Dame, garny d'une premeditee remonstrance, par
   laquelle il luy mit tant de dangiers et d'inconvenians devant les
   yeulx, et l'irrita si fort sur des livres, que le dict evesque
   avoit faict imprimer sur la deffense de l'honneur de sa Mestresse
   et sur les droicts qu'elle a a la succession de ceste couronne,
   que la dicte Dame, apres l'avoir ouy, estima ne pouvoir, en facon
   du monde, estre plus Royne, si la Royne d'Escoce luy eschapoit;
   et qu'il falloit qu'avec le temps elle veist les choses
   d'Angleterre et d'Escoce en meilleure disposition pour elle
   qu'elles n'estoient, premier que de la delivrer. Et sur ce, les
   afferes de ceste pouvre princesse furent remiz en surceance, et
   le dict evesque de Roz resserre, et courriers incontinent
   depeschez vers le North pour haster le comte de Sussex a son
   entreprinse.

   A quelques jours de la, j'allay declairer l'intention du Roy la
   dessus a la dicte Royne d'Angleterre, aulx propres termes qu'il
   me l'avoit mande par sa depesche du XIIe du passe; sur lesquelles
   elle fit les demonstrations de rescentymens et de courroux, que
   j'ay mande par mes lettres du IIIe du present, mais non en sorte
   qu'elle ne monstrat bien qu'elle tenoit en grand compte la
   declaration du Roy; et comme princesse nourrye a la moderation et
   a beaulcoup de sortes de vertu, me fit les responces qui
   s'ensuyvent, par lesquelles se pourra juger ce qu'elle avoit lors
   en son desir; dont cy apres s'entendra si elle l'aura en rien
   change:

   Que le Roy, son bon frere, s'il l'estimoit Princesse Souveraine
   et legitime, et non accusee d'aulcun mauvais cryme, et estre
   aussi bien son alliee comme la Royne d'Escoce, laquelle n'estoit
   mentionnee en nulz trettez, qu'elle n'y fut premier nommee et
   comprinse, qu'elle s'esbahyssoit comment il voulloit meintennant
   proceder d'une tant diverse vollonte entre elles deux, et comme
   il voulloit avoir tant d'esgard a l'une, et si peu a l'aultre,
   qu'il trouvat bon que toutes les offances de la Royne d'Escoce
   luy fussent reparees, et nulles des siennes a elle; a qui
   toutesfoys elles avoient plustost este commises et en si grand
   nombre, et tant dommaigeables que tout ce qu'elle cerchoit
   meintennant de la dicte Royne d'Escoce et des siens n'estoit
   sinon comme elle pourrait estre satisfaicte du passe et demeurer
   bien asseuree de l'advenir:

   Car, oultre les vielles querelles, il estoit trop veriffie que
   c'estoit la dicte Royne d'Escoce et l'evesque de Roz qui avoient
   esmeu les troubles du North, et qui avoient envoye lettres,
   messaiges, bagues, argent, et fere offres de grandz sommes et
   secours aulx comtes de Northomberland et Vuesmerland, pour leur
   fere prendre les armes; et, apres qu'ilz avoient este deffaictz,
   elle avoit donne ordre de les fere recepvoir par ceulx qui
   tiennent son party en Escoce, non comme fugitifz pour garentyr
   leurs vies, mais comme ennemys, poursuyvans une guerre contre
   elle, et contre ses bons subjectz, a feu et a sang, et avec tant
   de cruaulte sur ses frontieres qu'elle seroit trop indigne
   d'avoir royaulme, ny couronne, ny tiltre de Royne, si elle le
   comportoit;

   Qu'en l'entreprinse, qu'elle avoit faicte pour y remedier, elle
   avoit suivy l'ordre des trettez, sellon lesquelz elle avoit
   escript et envoye messagiers expres, devers les principaulx
   seigneurs et officiers d'Escoce, pour fere cesser les desordres
   et avoir reparation de ceulx qui estoient desja commiz, lesquelz
   avoient respondu qu'ilz n'y pouvoient donner ordre jusqu'a ce
   qu'ilz auroient accommode leurs differandz; et en avoit aussi
   adverty la Royne d'Escoce, bien qu'elle fut entre ses mains, qui
   avoit seulement respondu qu'elle n'en pouvoit mais:

   Par ainsy, qu'apres avoir satisfaict aux trettez, desquelz elle
   scavoit bien les termes, et ne les vouloit transgresser; ains,
   suyvant sa proclamation sur ce faicte, vouloit droictement
   conserver la paix avec la couronne d'Escoce, et non moins bien
   tretter les bons Escoucoys, et ceulx qui ne recoipvent ny
   accompaignent ses rebelles a luy fere la guerre, que les propres
   Anglois: elle avoit bien vollu aussi satisfere au debvoir qui
   l'obligeait a la deffance, tuition et conservation de ses
   subjectz, et qu'il n'y avoit lieu de penser qu'elle eust une plus
   grande entreprinse que celle la en Escoce, et, si elle l'y
   avoit, ce ne seroit a si petites forces qu'elle y entreroit.

   Et de la dicte entreprinse, quant le Roy l'entendroit bien a la
   verite, elle ne pensoit qu'il vollut condampner rien de ce qui,
   en semblable occasion de la deffance de ses subjectz, il est tres
   certain qu'il en feroit davantaige; et bien qu'elle n'eust a s'en
   justiffier qu'a Dieu seul, si avoit elle bien vollu qu'il y
   intervint tant de justice qu'elle ne peult estre raysonnablement
   blamee de nul; et que le Roy, son bon frere, ny le Roy
   d'Espaigne, duquel je luy avois faict mencion, ny nul aultre
   prince du monde ne la garderoient qu'elle n'essayat toutjours
   tout ce qu'elle verroit et trouveroit, par conseil, estre
   expediant de fere pour la deffance de son estat, et qu'elle
   vouloit bien dire que le debvoir obligeroit plus justement le Roy
   de luy ayder a repoulser ses injures, que de maintenir celles que
   injustement la Royne d'Escoce luy faisoit;

   Que, quant a la liberte et restablissement de la dicte Dame,
   encores que le dangier des choses presentes, et l'espreuve des
   passees, et le peu de seurete qu'on pouvoit prendre de ses
   promesses, veu ce que son ambassadeur, en parlant d'icelles a
   Ledinthon avoit dit: _Quae in vinculis aguntur, rata non habebo,
   et frangenti fidem fides frangatur eidem_; et nonobstant aussi
   que la dicte Dame se fut bien fort efforcee de se declairer
   seconde personne de ce royaulme, ce que ne luy estoit loysible de
   fere; et que son dict ambassadeur, oultre ses aultres mauvais
   offices, eust freschement publie trois livres en ceste matiere,
   qui touchoient a l'estat et honneur d'elle, et de sa couronne, et
   de ses conseillers; et qu'en toutes sortes la Royne d'Escoce
   l'eust si mal traictee, et remue tant de choses pernitieuses en
   son royaulme, qu'elle eust grand occasion d'estre infinyment
   irritee contre elle, et de ne recepvoir aulcun expediant de sa
   part:

   Si, ne reffuzeroit elle toutesfoys d'ouyr et recepvoir les offres
   et condicions qu'elle ou le Roy luy vouldroient fere, ainsy que
   desja la dicte Dame et l'evesque de Roz luy en avoient escript,
   et luy avoient envoye des articles asses semblables a d'aultres,
   que cy devant l'on luy avoit presentez; et le dict evesque luy
   avoit mande qu'il avoit a luy proposer encores quelque chose
   davantaige, de parolle; dont seroit bientost ouy: mais cependant
   le Roy ne debvoit trouver mauvais qu'elle poursuyvit la vengeance
   des tortz qu'on luy avoit faictz, et neantmoins me prioit de luy
   bailler par escript ce que je luy avois propose de sa part, affin
   de pouvoir mieulx delliberer, et luy en fere, puys apres, plus
   clayre responce.

   Je luy respondiz seulement qu'elle debvoit prendre de bonne part
   ceste grande franchise, dont le Roy usoit envers elle, de luy
   ouvrir ainsy clairement son intention; et que, quant bien il ne
   luy en eust ainsy parle, elle n'eust laysse pourtant de penser
   qu'il estoit de son honneur et de son debvoir, non seulement de
   le dire, mais de le fere ainsy qu'il le diroit; et que ce
   n'estoit d'aulcune malle vollonte envers elle, ains d'une notoire
   obligation envers la Royne d'Escoce, qu'il estoit contrainct d'en
   user ainsy; et qu'il n'en feroit pas moins pour elle, en vertu de
   leur commune confederation, si elle et son royaulme estoient en
   pareille necessite, car la loy des aliences portoit de subvenir a
   ceulx des alliez qui sont oprimez, voire contre les aultres
   propres alliez qui les opriment;

   Que le Roy, pour n'en venir la, desiroit qu'elle mesmes, par le
   conseil de sa propre conscience, ou par celluy de son cueur qu'il
   estimoit royal et droict, et encores par le conseil de ceulx, qui
   plus parfaictement ayment son bien et sa grandeur, vollut adviser
   qu'est ce que de ceste pouvre princesse, sa niepce, elle pouvoit
   desirer davantaige, de ce qu'elle luy avoit offert; que s'il n'y
   couroit ung manifeste dangier de sa conscience, ou de son
   honneur, ou de sa vie, ou de la perte de son estat, il
   s'asseuroit qu'elle l'accorderoit, et que luy, comme son
   principal allye, non seulement le confirmeroit, mais mettroit
   peyne de le luy faire droictement accomplyr;

   Et que je luy voulois bien dire qu'apres cecy, si la detention de
   la dicte Royne d'Escoce continuoit, et l'invasion de son pays ne
   cessoit, que le Roy demeureroit tres justiffie envers Dieu et la
   dicte Royne d'Angleterre, sa bonne soeur, et envers toutz les
   siens, comme aussi il s'en justiffieroit envers les aultres roys,
   et mesmes envers les princes d'Allemaigne, qu'il n'auroit tenu a
   luy d'obvier au mal qui pourra advenir, si ses tant raysonnables
   offres, sur la liberte et restitution de sa belle soeur, ne sont
   acceptees, et qu'il ne luy en debvra estre rien impute.

   AULTRE INSTRUCTION A PART AU DICT SR DE SABRAN.

   La peur que j'ai heu que la declaration du Roy a la Royne
   d'Angleterre, pour les afferes de la Royne d'Escoce, mit les
   siens en dangier, m'a tenu en suspens si je la debvois differer,
   ou non, jusques apres estre bien asseure de la paix; mais, voyant
   que de demeurer sans fere quelque prompte demonstration, sur ce
   que l'armee d'Angleterre estoit entree en Escoce, diminuoit par
   trop la reputation du Roy, et luy faisoit perdre les bons
   serviteurs qu'il a icy et au dict pays d'Escoce, je ne l'ay
   vollue differer; bien ay miz peyne d'user de tout l'artiffice
   qu'il m'a este possible pour garder, qu'en aydant les afferes de
   la dicte Royne d'Escoce, je n'aye poinct faict de dommaige a
   ceulx du Roy; car il est sans doubte qu'ilz se portent mutuelle
   faveur, et qu'on respecte les ungs pour l'amour des aultres en
   ceste court.

   Et n'a este sans que aulcuns principaulx seigneurs de ce
   royaulme, et l'evesque de Roz avec eulx, n'ayent cuyde monstrer
   un grand signe de malcontantement de ce que le secours de France
   ne paroissoit desja en Escoce, et que je ne protestais tout
   promptement la guerre, puysque les Anglois avoient commance
   d'entrer en pays, et y fere toutz actes d'hostillite.

   Et disoient, tout hault, qu'il falloit que le Roy cessat d'estre
   amy ou des Angloys, ou des Escoucoys, car il ne pouvoit meintenir
   l'amytie avecques les deux, et qu'il debvoit bien considerer que
   si les seigneurs catholiques de ce royaulme, qui s'estoient
   asseurez qu'il favoriseroit et secourroit les afferes de la Royne
   d'Escoce et les leurs, quand il seroit besoing, n'eussent tenu la
   main ferme a la paix d'entre la France et l'Angleterre, qu'il est
   tres certain que ceulx de l'aultre party eussent fait declairer
   ouvertement la Royne, leur Mestresse, pour ceulx de la Rochelle,
   sur la grand instance que les princes protestans d'Allemaigne luy
   en faisoient.

   Disoit davantaige le dict evesque de Roz que, si la Royne, sa
   Mestresse, vouloit quicter l'alliance de France, il est sans
   doubte qu'elle et luy seroient en liberte, et toutz les afferes
   d'Escoce se porteroient bien; et qu'il est certain que les choses
   estoient venues au poinct ou l'on les voyoit, d'avoir les comtes
   du North prins les armes pour la liberte et restitution d'elle,
   et pour l'advancement de la religion catholique, par l'exortation
   de nous deux ambassadeurs de France et d'Espaigne; et que
   meintennant il n'aparoissoit nul secours du coste de noz
   Maistres; ains ceulx qui, soubz leur confiance, s'estoient
   declaires, demeuroient en proye de la Royne d'Angleterre, et
   ceulx, qui avoient bonne intention de se declairer, restoient, a
   ceste heure, bien fort descouraiges et intimidez.

   Or, l'office, qu'ilz ont veu que j'ay despuys faict envers la
   Royne d'Angleterre a beaucoup rabille cella, et si, a miz tant de
   doubte au cueur de la dicte Dame et tant de contrariete entre
   ceulx de son conseil, que, confessans les ungs et les aultres la
   declaration du Roy estre tres raysonnable, et fondee au debvoir
   qu'il a aulx deux Roynes de vouloir retenir l'amytie de l'une et
   subvenir a l'extreme necessite de l'aultre, il semble que les
   choses en viendront a quelque moderation.

   Et ayant le dict evesque de Roz, par aulcuns des siens, faict
   exorter l'ambassadeur d'Espaigne de concourre avecques moi en ung
   semblable office, de la part de son Maistre, envers ceste Royne,
   pour la Royne d'Escoce, il s'est excuse de le fere, disant y
   avoir asses longtemps qu'il a devers luy une lettre a cest effect
   de son dict Maistre pour la Royne d'Angleterre, mais qu'il n'a
   jamais peu avoir audience d'elle, comme, a la verite, il y a dix
   sept moys qu'il ne l'a veue, et que de luy fere venir meintennant
   ung nouveau ambassadeur sur cest affere, puysqu'elle en a renvoye
   deux de grande qualite, sans quasi les ouyr, qui estoient envoyez
   pour les propres afferes de son dict Maistre, ny aussi
   d'entreprendre de parler pour aultruy, jusques a ce qu'on se sera
   accommode soy mesmes, le duc d'Alve estime qu'il seroit fort
   impertinent de le fere. Neantmoins, il donne esperance du
   contraire, ainsy que ce pourteur le dira a Leurs Majestez.




CVIIe DEPESCHE

--du XIIIe jour de may 1570.--

(_Envoyee expres jusques a Calais par Oratio d'Almarana_.)

  Nouvelles de l'invasion des Anglais en Ecosse.--Prise du chateau
    de Humes, dans lequel ils se sont etablis.--Nouvelles
    d'Allemagne et des Pays-Bas.


     AU ROY.

Sire, ce qui est survenu de nouveau au quartier du North et d'Escoce,
despuys le VIIIe de ce moys, que je vous ay mande, par le Sr de
Sabran, tout ce que, jusques alors, j'en avois aprins, est que la
Royne d'Angleterre, le jour precedant que je luy fisse instance, de
vostre part, de ne fere entrer ses forces en Escoce, ou de les
retirer, si elles y estoient entrees, avoit desja mande au comte de
Sussex d'y retourner par la seconde foys, pour y fere le gast; et le
dict comte n'avoit failly de se remettre incontinent en campaigne:
dont, le XXVIe et XXVIIe du passe, il a marche avecques l'armee
jusques au chasteau de Humes, lequel deliberant prendre par force, et
l'ayant faict recognoistre et aprocher le canon, ceulx qui estoient
dedans envyron quatre vingtz hommes, apres qu'on a heu seulement tire
trois coups, se sont randuz, bagues saulves, le XXIXe dudict moys: et
milord de Scrup qui, en mesmes temps, avoit marche plus avant, a este
encores ceste foys rencontre par les fugitifz anglois, et par aulcuns
Escoucoys qui l'ont charge, et y a heu ung asses aspre combat; mais il
s'est retire avec la perte seulement de huict vingtz des siens, et
sans que le dict de Sussex ny luy ayent passe a plus grand exploict.
Apres avoir laysse deux centz Anglois dans le dict chasteau de Humes,
ilz s'en sont retournez, le IIe de may, a Barvich, d'ou j'entendz,
Sire, que icelluy de Sussex a incontinent depesche un gentilhomme
devers la Royne, sa Mestresse, sur divers occasions: scavoir, sur les
difficultez qui se presentoient plus grandes en ceste nouvelle guerre,
qu'on ne les pensoit du commancement; sur le peu de confiance qu'elle
doibt mettre en ces Escoucoys, qui disent estre de son party; sur
avoir suplement de deniers, affin de complyr le nombre d'hommes que
porte sa commission, car ceulx qui, jusques a ceste heure, sont entrez
en Escoce, n'ont este guieres plus de cinq mil hommes et douze centz
chevaulx en tout; et aussi, si la dicte Dame entend de fere razer le
dict chasteau ou bien le tenir; et, au reste, a quoy elle veult que
son armee s'employe le reste de cest este.

Sur toutes lesquelles choses l'on m'a dict que, sabmedy dernier, luy a
este seulement respondu, que la dicte Dame luy gratiffie grandement le
bon debvoir qu'il a faict en ce voyage pour son service, et qu'elle
est apres a donner ordre qu'il luy soit bientost envoye argent et
toutes aultres provisions qui luy font besoing; qu'elle n'est encores
bien resolue du chasteau de Humes qu'est ce qu'elle en fera, mais
qu'il advise cependant de bien entretenir la garnyson qu'il y a mise;
et qu'il ne se haste de lever plus grand nombre de gens de guerre,
mais qu'il dispose si bien ceulx qu'il a avecques luy le long de la
frontiere pour la garde d'icelle, qu'on n'y puisse plus retourner fere
les courses, pilleryes et brullement, que par cydevant l'on a faict;
et ne luy ordonne rien davantaige. Je ne scay si, cy apres, elle luy
commandera de rentrer encores pour la troisieme foys en Escoce.

Il est quelques nouvelles que milord de Herys a mande au dict de
Sussex que ses mauvais deportemens contraindroient enfin les
Escoucoys, a leur grand regrect, d'avoir la guerre a la Royne, sa
Mestresse; et que s'il ne cessoit d'entreprendre en leur pays, que non
seulement ilz se mettraient en debvoir, avec le secours des Francoys
qu'ilz attandoient d'heure en heure, de l'aller combattre, mais aussi
d'entrer et venir bruller plus en avant en Angleterre qu'il n'a faict
en Escoce; et dict on que le dict de Herys et le duc de
Chastellerault, entendans que les comtes de Mar et de Glanquerne
s'estoient assemblez avec le comte de Morthon a Lislebourg, pour
s'aller joindre aulx Angloys, se sont venuz loger avec bonnes forces
sur une riviere, et leur ont empesche le passaige. J'espere que par
ces difficultez, et par la declaration que Vostre Majeste a faicte
fere a la Royne d'Angleterre, elle se layssera ramener a quelque
meilleure rayson. Le comte de Lenoz, a ce que j'entendz, est demeure
mallade a Barvich, et le sir Randolf l'y est venu trouver. Je ne scay
encores s'ilz auront mandement de retourner a Lislebourg.

La flotte des draps a heu si bon vent qu'elle peult estre meintennant
arrivee a Hembourg, et, au retour des navyres, qui la sont alles
conduyre, nous pourrons entendre quelque nouvelle d'Allemaigne. Cella
m'a l'on confirme que les lettres de credit, que ceulx de la nouvelle
religion ont obtenues icy, y ont este apportees pour etre forny de
della, jusques a cent cinquante mil escuz, s'il est besoing, ou si les
draps peuvent avoir bonne vante; et que cependant les premiers
cinquante mil escuz, ottroyez despuys le mois de janvier dernier,
seront en toutes sortes payez contant. L'on espere du premier jour la
conclusion de l'accord sur les deniers et merchandises, qui ont este
mutuellement arrestees icy en Flandres, et ne pensent les Anglois
qu'il y puisse plus intervenir aulcune difficulte pour l'empescher. Il
est vray que l'ambassadeur d'Espaigne m'a dict que les choses n'en
sont encores si pres. Sur ce, etc.

     Ce XIIIe jour de may 1570.




CVIIIe DEPESCHE

--du XVIIe jour de may 1570.--

(_Envoyee expres jusques a Calais par le Magnifique Donato._)

  Changement survenu dans les resolutions de la reine d'Angleterre,
    qui hesite a poursuivre avec vigueur la guerre
    d'Ecosse.--Espoir de l'ambassadeur qu'elle va consentir enfin
    au retablissement de Marie Stuart.--Nouvelles d'Ecosse, de la
    Rochelle et des Pays-Bas.


     AU ROY.

Sire, ce n'est sans une tres grande difficulte, mais non aussi sans
beaucoup d'estime de vostre reputation, qu'il se commance a manifester
quelque effect du bon office, que m'avez commande de fere icy pour la
Royne d'Escoce; et ne sera encores, comme j'espere, sans quelque
accommodement de voz afferes, s'il peult estre conduict a sa
perfection. Il est vray, Sire, qu'il est venu en temps que le feu
estoit le plus allume, et que la Royne d'Angleterre se sentoit
extremement offancee, et que son armee estoit desja entree en Escoce;
a l'occasion de quoy le dict office a trouve de l'obstacle et de
l'empeschement davantaige a estre bien receu. Neantmoins il a este
propose tel, et en tel facon, et sur tel rencontre que voycy, Sire, ce
que despuys s'en est ensuyvy:

Que la Royne d'Angleterre n'a poursuyvy la guerre d'Escoce de la mesme
ardeur qu'elle l'avoit commancee, ainsy que mes precedantes vous l'ont
tesmoigne; qu'elle est entree en ung grand doubte de son entreprinse,
puysqu'elle vous y voyt opposant, et semble bien, que desja elle
commance de quicter l'obstinee resolution, qu'on luy avoit faict
prendre, d'en venir a boult par la force, pour dorsenavant s'y
conduyre par ung plus modere expediant; que les seigneurs de son
conseil en sont entrez en une grande contention et en manifeste
contradiction entre eulx; que ceulx du bon party ont reprins cueur,
qui est d'aultant diminue aulx autres; finalement, que la dicte Dame
monstre de vouloir meintennant beaulcoup plus entendre a la
restitution qu'a la ruyne de la Royne d'Escoce; et en sont les choses
si avant qu'elles doibvent estre debattues a plain fondz, et
determinees, a Amthoncourt, mercredy prochain, que le conseil y sera
pour cest effect assemble, et monstrent les malveuillans de reffouyr
asses la lice, dont les amys se disposent, de tant plus gaillardement,
a bien deffandre la cause qu'ilz voyent, Sire, que avez desja commance
de la prendre a cueur, et qu'ilz ont grand confiance que vous la
favoriserez de mesmes en tout ce qu'elle aura besoing, cy apres,
d'estre aydee de parolle, ou des demonstrations, ou des bons effectz
de Vostre Majeste: car sans cella ilz despereroient non seulement de
vaincre, mais de pouvoir soubstenir les effortz et l'impetuosite des
aultres.

Je ne scay encores, Sire, que me promettre, ny que vous debvoir fere
esperer de l'yssue de ce conseil, veu l'instabilite que j'ay veue et
souvant esprouvee de ceulx qui en sont, et veu les artiffices de ceulx
qui plus possedent ceste princesse; lesquelz luy ont desja forme mil
prejudices dans son esprit contre la Royne d'Escoce. Neantmoins, de
tant qu'on m'a adverty asses en general, et sans grande
expeciffication, qu'elle veult, en toutes sortes, prandre expediant
avecques sa cousine, et veoir comme elle pourra tretter seurement
avec elle des poinctz qui s'ensuyvent: scavoir; du tiltre de ceste
couronne, d'une ligue et de la religion; je vous suplie tres
humblement, Sire, me commander comme j'auray a me conduyre sur toutz
les trois; s'il convient que j'y intervienne au nom de Vostre Majeste;
et aussi comme, et en quelz termes il vous plairra que, au cas que on
veuille interrompre ou prolonger la matiere, je poursuyve l'instance,
que j'ay desja commancee, pour luy donner l'accomplyment que convient
a l'honneur de la parolle et declaration de Vostre Majeste.

J'entendz que le lair de Granges, cappitaine du chasteau de
Lislebourg, a este essaye, par argent et par grandz promesses, de
vouloir prendre le party de la Royne d'Angleterre, mais il a fermement
respondu qu'il sera fidelle jusques a la mort a sa Mestresse; et dict
on que, despuys que l'armee d'Angleterre a heu faict les deux courses
dans l'Escoce, le comte de Morthon et ses adherans ont este proclames
traystres, et rebelles, et autheurs d'avoir introduict les ennemys
dans leur pays.

Barnabe est revenu despuys trois jours de la Rochelle, lequel monstre,
par ses propos, qu'il a este jusques au camp des princes. Il confirme
bien fort que la paix se fera, et que Mr l'Admyral la desire; de quoy
aulcuns icy mal affectionnez monstrent n'en estre guieres contantz.
Ung des gens du prince d'Orange, apres avoir toutz ces jours faict de
grandes sollicitations en ceste court, se prepare de partir pour
Allemaigne. Je ne scay encores avec quelles expeditions il y va. L'on
dict, touchant les differans des Pays Bas, qu'il y a desja des
articles accordez sur le faict des deniers et merchandises, et que
bientost doibvent venir des commissaires flamans par deca, pour
conclurre le tout. Sur ce, etc.

     Ce XVIIe jour de may 1570.

   En fermant la presente l'on m'est venu advertyr que l'abbe de
   Domfermelin est arrive, je ne scay si cella traversera ce qui est
   bien commance pour la Royne d'Escoce.




CIXe DEPESCHE

--du XXIIe jour de may 1570.--

(_Envoyee expres jusques a Calais par Le Tourne._)

  Propositions faites a l'eveque de Ross par le conseil
    d'Angleterre pour la restitution de Marie Stuart.--Declaration
    de l'eveque sur les conditions qui lui sont offertes.--Mission
    de l'abbe de Dunfermline en Angleterre.--Nouvelles
    d'Ecosse.--Doutes sur la conclusion de la paix en France;
    continuation des emprunts pour la Rochelle.--Etat de la
    negociation dans les Pays-Bas.


     AU ROY.

Sire, le jour que le conseil de la Royne d'Angleterre a este assemble
pour delliberer, devant elle, s'il estoit expediant ou non qu'elle
entendit a la liberte et restitution de la Royne d'Escoce, de tant que
desja la dicte Dame estoit aulcunement bien disposee d'y entendre, les
malveuillans n'ont peu empescher que la conclusion ne soit venue a ce
que l'evesque de Roz seroit incontinent mande pour adviser, avec luy,
comment et a quelles conditions il s'y pourroit moyenner ung bon
accommodement, qui peult estre a l'honneur et a la seurte de la Royne
d'Angleterre, et au commun repoz des deux royaulmes. Sur quoy, estant
le dict sieur evesque appelle, l'on luy a propose les trois poinctz;
desquelz, en mes precedantes du XVIIe de ce moys, je vous ay faict
mencion: du tiltre de ce royaulme, d'une ligue et de l'establissement
de la nouvelle religion; et y a este adjouxte celluy que je vous avois
auparavant mande, de rendre les rebelles; et encores ung cinquiesme,
d'abstenir de tout exploict de guerre entre les deux pays pendant que
aulcuns depputez d'Escoce pourront venir par deca pour tretter de ces
choses. Mais ce en quoy l'on a le plus inciste au dict sieur evesque a
este des pleiges et seurtez que sa Mestresse pourra bailler pour
l'accomplissement de ce qu'elle promettra; et si elle sera poinct
contante de mettre son filz et aucuns principaux personnaiges
d'Escoce, comme le duc de Chastellerault, ou ses enfans, ou bien
d'aultres seigneurs, et quelques forteresses ez mains de la Royne
d'Angleterre; et aussi si vous, Sire, vouldrez poinct donner parolle
et bailler ostaiges pour l'entretennement du trette qui s'en fera,
parce que principallement la dicte Dame desire que vous y soyez
comprins, affin de s'asseurer de la paix avec Vostre Majeste.

Le dict sieur evesque leur a respondu, en general et bien fort
saigement sellon sa coustume, qu'ilz debvoient demeurer tres fermement
et bien persuadez de l'affection et intention de la Royne, sa
Mestresse, qu'elle n'en a nulle plus grande, ny plus certaine dans son
cueur, que de donner a la Royne d'Angleterre, et a toute la noblesse
de son royaulme, le plus grand contantement d'elle et la plus grande
satisfaction sur ses afferes qu'il luy sera possible, et qu'ilz ne
veuillent aulcunement doubter qu'elle ne condescende tres
liberallement a tout ce que la dicte Royne, sa bonne soeur, et eulx
estimeront estre honneste et raysonnable de luy demander; et, quant
aulx particullaritez, qu'ilz venoient de luy desduyre, de tant que les
unes estoient en la puyssance de sa dicte Mestresse et les aultres
non, et que aulcunes sembloient estre asses aysees, les aultres tres
difficiles, il les requeroit, en premier lieu, de luy ottroyer sa
liberte, et, apres la liberte, d'en aller conferer avec sa dicte
Mestresse, et puys, permission a elle d'envoyer devers les Estatz de
son royaulme, affin de leur communiquer et leur fere bien recepvoir le
tout, sans lesquelz rien ne pouvoit estre bien legitimement arreste la
dessus.

Voila, Sire, l'ouverture qui a este desja faicte en cest affere, sur
lequel en celle partie qui deppend de Vostre Majeste, et toutes en
doibvent asses dependre, il vous plairra me commander comment j'auray
a m'y conduyre, ayant cependant propose d'ayder, en tout ce qu'il me
sera possible, l'advancement de la matiere, et vous advertyr souvent
de ce qui, jour par jour, s'y fera, et puys sur la conclusion d'icelle
suyvre, le plus pres que je pourray, ce que Vostre Majeste m'aura
mande estre de son intention, et convenable a l'honneur de sa couronne
et utilite de son service. Le dict sieur evesque, ouy l'abbe de
Domfermelin, a este appelle, mais je ne scay encores ce qu'il a
propose, ny ce qu'il pourra avoir obtenu, seulement l'on m'a dict
qu'il a fort inciste d'avoir de l'argent. Or, Sire, j'ay sceu
d'ailleurs que sur ce que les comtes de Morthon, de Mar et de
Glancarve, ont mande au comte de Sussex, qu'il leur vollut promptement
envoyer ung nombre de gens de guerre, affin de conserver l'authorite
du jeune Roy, premier que tout le pays se fut remiz a l'obeyssance de
la Royne d'Escoce, sa mere, parce que le duc de Chastellerault, pour
y trouver moins de difficulte, s'efforceoyt de fere publier que toutes
choses eussent a s'administrer dorsenavant au nom et par l'authorite
d'elle, durant la minorite de son filz, il a este mande au dict de
Sussex qu'il ayt a leur envoyer, tout incontinent, deux mille des
meilleurs et mieulx choysiz soldatz de l'armee, soubz la conduicte du
capitaine Drury, mareschal de Barvich; non que sur ceste delliberation
n'y ayt heu beaucoup de debat dans ce conseil, mais enfin il a este
resolu que ce ne seroit violler ny enfraindre la paix aulx Escoucoys
que d'envoyer du secours a leur Roy, et qu'il falloit ainsy tenir les
choses divisees de della jusques a ce qu'elles seroient composees,
icy, avec la Royne d'Escoce.

J'estime, Sire, que cest affere marchera de mesmes que la paix de
vostre royaulme, car si l'on vous voyt demesle de la guerre de voz
subjectz, ne fault doubter qu'on ne condescende plus ayseement icy
aulx choses justes et raysonnables que vous vouldrez demander; mais il
semble qu'ilz tiennent pour asses doubteuse la conclusion de la dicte
paix, a cause d'ung discours qui a este envoye de la Rochelle sur la
negociation de Mr de Biron avec Messieurs les Princes; et n'ont ceulx
de la nouvelle religion, pour le propos de la dicte paix, laysse de se
pourvoir du plus de credit de deniers en Allemaigne qu'ilz ont peu; et
desja y ont envoye les lettres, ny ne cessent d'y entretenir leurs
pratiques aussi vifves comme si la guerre se debvoit encores
longuement continuer.

Ceste princesse trouve asses de difficulte a lever l'emprunct de trois
mil prives scelz qu'elle a naguieres imposez, et n'entreprend d'user
de grand contraincte en l'exaction d'iceulx, de peur de quelque
nouvelle eslevation. L'on attand l'arrivee de deux commissaires, des
quatre qui estoient allez en Flandres, lesquelz viennent pour tretter
d'aulcuns particulliers faicts qu'on leur a miz en avant, pour en
scavoir l'intention de leur Mestresse. Ung chacun espere qu'ilz
s'accommoderont quant aulx deniers et merchandises arrestees, mais que
neantmoins le libre commerce d'entre les deux pays demeurera encores
en suspend a cause de certaines difficultez de la religion et de la
jurisdiction, dont ne se peuvent bien accorder. Sur ce, etc.

     Ce XXIIe jour de may 1570.




CXe DEPESCHE

--du XXVIIe jour de may 1570.--

(_Envoyee expres jusques a Calais par Bordillon._)

  Discussions dans le conseil d'Angleterre.--Resolution qui a ete
    prise d'eviter la guerre avec la France.--Mise en liberte de
    l'eveque de Ross.--Audience.--Communication donnee a Elisabeth
    de l'etat des negociations sur la paix en France.--Vive
    insistance de l'ambassadeur pour obtenir que les Anglais se
    retirent d'Ecosse, et que Marie Stuart soit rendue a la
    liberte.--Necessite ou se trouve le roi de prendre les armes
    pour defendre les Ecossais.--Explication donnee par Elisabeth
    des motifs qui ont du la forcer a envahir l'Ecosse.--Resolution
    du conseil.--_Accord touchant l'Ecosse._ Traite conclu, sauf la
    ratification du roi, entre l'ambassadeur et la reine
    d'Angleterre, contenant les conditions sous lesquelles la reine
    consent a retirer son armee d'Ecosse, et a negocier la
    restitution de Marie Stuart.


     AU ROY.

Sire, despuys la declaration que Vostre Majeste m'a commande de fere a
la Royne d'Angleterre touchant la Royne d'Escoce et son royaulme, je
n'ay cesse de la presser bien fort qu'elle y vollut prendre ung
present expediant, et voyant que desja je l'y trouvois ung peu
disposee, j'ay instantment sollicite les amys de ne laysser refroydir
la matiere; lesquels ont tant faict que, nonobstant l'audacieuse
opposition des adversayres, dont les ungs ne se sont peu tenir d'user
de parolles insolentes, et les aultres se sont expressement absentez
pour y cuyder mettre du retardement, le conseil a este tenu la dessus;
auquel, entre aultres choses, j'entendz qu'il a este resolu, par
l'opinion de la dicte Dame, plus que par celle de nul des siens, qu'il
falloit en toutes sortes eviter d'avoir la guerre avec Vostre Majeste;
et qu'ayant bien cogneu par mes propos qu'indubitablement l'on y
viendroit, et que mesmes les Francoys seroient bientost en Escoce, si
son armee passoit plus avant en pays, et s'il n'estoit bientost prins
quelque expediant sur les afferes de la Royne d'Escoce, qu'elle
vouloit que, tout presentement, l'on y advisat.

Sur quoy, ceulx qui nous sont contraires n'ont failly de luy
remonstrer que, pour estre le propos de la paix de vostre royaulme
plus pres d'estre rompu que conclud, vous n'aviez garde d'envoyer
meintennant en Escoce les gens qui feroient bien besoing a vostre
propre defance; et que, si vous entrepreniez d'y en envoyer, ainsi que
je le donnois entendre, qu'il failloit qu'elle fit sortir ses navyres,
qui sont toutz pretz, en mer, pour vous empescher, et qu'ilz ne voyent
qu'il y eust encores nulle occasion qui la deubt divertyr de la
premiere delliberation.

Les amys, au contraire, prenans fondement sur ce qu'il falloit evitter
d'avoir la guerre avec Vostre Majeste, ont asseure, par la
cognoissance qu'ilz ont des choses de France, que les Francoys ne
fauldroient d'entrer en Escoce, si vous entendiez, Sire, que les
Anglois y prinsent pied; et que, de jetter leurs navyres dehors, il
fauldroit, s'ilz rencontroient la flotte francoyse, qu'ilz la
combatissent, et que la guerre se commenceroit trop plus ouvertement
en ceste sorte contre la France, que quant les Francoys seroient
descendu en Escoce, lesquelz ne seroient lors prins que pour
auxiliaires: mais que le meilleur estoit qu'elle commencat de tretter
avec l'evesque de Roz et avec moy de quelque bon accommodement la
dessus.

Laquelle opinion ayant prevalu, l'evesque de Roz a este, le deuxiesme
jour apres, appelle, avec lequel ceulx de ce conseil ont entame les
choses que je vous ay escriptes le XXIIe de ce moys; et despuys, sa
liberte luy a este ottroyee: bien que la dicte Dame ne luy a encores
permiz de parler a elle. Et par mesme moyen elle avoit advise que je
serois mande, mais les adversaires l'en divertirent, sur quelque
poinct de reputation, qu'ilz lui representoient, qu'il valloit mieux
attandre l'ocasion que je y vinse de moy mesmes; et luy celebrerent
cependant bien fort la ropture de la paix, et mesmes firent que, sur
la confirmation de ce que Mr Norrys en avoit escript, Mr le cardinal
de Chatillon fut convye en court, qui disna avec la dicte Dame; mais
le lendemain je vins devers elle, et ne volluz, pour aulcuns respectz,
lui monstrer les articles que Vostre Majeste m'avoit envoyez des
dernieres offres faictes aulx depputez, mais pour luy oster l'opinion
que le propos de la dicte paix fut rompu, et pour remedier les choses
qui pressoient en Escoce, je luy diz que, vous ayant la Royne de
Navarre et les Princes, ses filz et nepveu, faict fere des
supplications et requestes plus amples que ne portoient les premiers
articles que leur aviez accordez, et ayant Vostre Majeste miz en
consideration les infinys maulx que vostre royaulme, despuys dix ans,
a quasi continuellement souffertz par les horribles guerres, que ces
troubles ont produicts; que, pour obvier a plus grandz inconvenians,
vous aviez bien vollu condescendre a la pluspart de leurs dictes
requestes, et me commandiez de luy dire que vous vous estiez de tant
plus eslargy envers eulx, que vous vouliez qu'il aparust au monde, et
nommeement a la dicte Dame, comme aussi Dieu vous estoit tesmoing, que
vous n'aviez nulle chose plus a cueur que de reunyr toutz voz subjectz
en bonne amytie, et esgallement trestoutz les conserver; et qu'en ce
que leur aviez ottroye de nouveau y avoit tant de quoy se contanter
pour l'exercisse de leur religion, pour l'accommodement de leurs
afferes, et pour la seurete de leurs personnes, sans aparance aulcune
de deffiance a jamais, que vous ne pensiez qu'ilz se peussent tant
oublyer qu'aussitost que messieurs de Biron et de Malassize le leur
auront faict entendre, qu'ilz ne l'acceptent; qui sont deux de vostre
conseil que Vostre Majeste a renvoye devers eulx pour en scavoir la
resolution; et que faisant, de rechef, ung bien expres office de
mercyement envers elle pour la bonne affection qu'elle a monstre avoir
a la paciffication de vostre royaulme, je la requisse, de vostre part,
de deux choses, lesquelles elle estoit tenue de vous accorder: la
premiere, que, si par ces grandes et plus que raysonnables offres, il
advenoyt qu'il ne fut besoing que Vostre Majeste lui donnast la peyne
de se travailler a les leur fere recepvoir, ains que d'eulx mesmes ilz
se disposent d'humblement les accepter, qu'il luy playse neantmoins
vous garder bien entiere ceste sienne bonne vollonte, laquelle, ou
soit que vous ayez la paix, ou qu'il vous faille continuer la guerre,
vous l'estimerez tres utille, ainsy que l'avez toutjour estimee tres
honnorable pour vous; la seconde, que, s'ilz estoient si obstinez
qu'ilz ne s'en vollussent aulcunement contanter, ains vollussent
perseverer en leur viollente entreprinse, qu'elle veuille ainsy juger
d'eulx comme de gens qui aspirent, et neantmoins sont bien loing
d'abattre l'authorite de leur Roy et prince naturel; et qu'elle les
veuille tout aussitost declairer non seulement indignes de sa faveur
et protection, mais tres dignes qu'ilz soyent poursuyviz et reprimez
par les justes armes et d'elle et de toutz les honnorables princes qui
vivent aujourd'huy au monde.

La dicte Dame, d'ung visaige fort joyeulx et contant, apres plusieurs
mercyemens de la privee communication, que luy faisiez de voz afferes,
m'a dict que les choses, a ce qu'elle voyoit, estoient en meilleurs
termes qu'on ne le luy avoit dict, et qu'elle desiroit toutjour que la
fin s'en ensuyvyst sellon le bien et repos de vostre royaulme; et
qu'elle pensoit bien qu'il pouvoit y avoir des considerations que,
possible, Vostre Majeste estimoit toucher et a sa reputation, et au
debvoir de ses subjectz, qu'ilz acceptassent d'eulx mesmes vos offres,
sans y estre induictz par la persuasion de nul autre prince, ce
qu'elle sera tres ayse qu'il puisse ainsy advenir; mais si,
d'advanture, il y intervient aulcune difficulte, qu'elle vous
reservera toutjour ceste vollonte et affection qu'elle vous a offerte
pour s'y employer a toutes les heures, que vous cognoistrez qu'il en
sera besoing, avec aultant de desir de vous y conserver les
avantaiges, qui vous sont deuz, comme si elle avoit l'honneur que vous
fussiez son propre filz.

Sur lequel propos je l'ay layssee asses discourir, et estant peu a peu
venue d'elle mesmes a parler de la bonne affection que vous monstrez
luy porter, j'ay suyvy a luy dire que c'est ce qui vous faisoit plus
de mal au cueur, qu'estant vostre delliberation de perseverer
constantment en son amytie, vous ne pouviez toutesfoys estre jamais
bien ouy d'elle sur les afferes de la Royne d'Escoce, et que vous
vouliez bien dire que c'estoit, par grand force et a vostre tres grand
regrect, que vous estiez contrainct d'avoir la dessus differant avec
elle, et que vous estiez hors de toute coulpe de l'alteration qui en
pourroit venir entre vous, et des maulx qui s'en pourroient ensuyvre
au monde; qu'ayant Vostre Majeste, despuys l'aultre foys que j'avois
parle a la dicte Dame, entendu ce qui avoit succede en Escoce, vous me
commandiez de luy dire que, desormais, vous aviez, de vostre part,
satisfaict a toutz les debvoirs et paysibles offices, en quoy vous
pouviez estre oblige envers son amytie; d'avoir premierement exorte la
Royne d'Escoce de luy donner tout le contantement d'elle et toute la
satisfaction sur ses afferes, et luy reparer, a son pouvoir, toutes
les afferes qu'elle luy pourroit redemander; et puys a elle, de
vouloir condescendre a telles raysonnables condicions envers la dicte
Dame, pour sa liberte et restitution, comme elle mesmes pourroit juger
estre honorables, advantaigeuses et bien seures pour elle et pour sa
couronne, non toutesfoys esloignees de l'honnestete et moderation qui
doibt estre gardee entre telles princesses, avec offre que vous les
feriez accomplyr; dont estimiez que, non seulement il vous estoit
meintennant faict tort d'estre rejette et reffuze la dessus, mais
encores grand injure, de ce que, sans respect de voz offres et
remonstrances, elle avoit commence de proceder par la force, de fere
le gast, de brusler, de raser les maysons des gentishommes et use de
toutes voyes d'hostillite dans l'Escoce; que pourtant, oultre ce que
je luy avois dict, par voz lettres du XIIe d'avril, je n'obliasse
rien de ce que je verroys par voz presentes, du IIIIe de may, estre
de vostre intention de prier et exorter la dicte Dame qu'au nom de
vostre commune amytie, et de la paix, alliance et confederation
d'entre Voz Majestez et vos couronnes, elle vollust retirer ses forces
hors du dict pays et n'en y plus envoyer; et que je vous resolusse
promptement de ce qu'en aurez a esperer, et en quelle vollonte je
pouvois cognoistre qu'elle estoit meintennant envers la liberte et
restitution de la Royne d'Escoce, parce que, allantz ses afferes de
mal en piz, vous commandez de cognoistre qu'il vous falloit desormais
prendre les dilays, dont l'on luy usoit, pour manifestes reffuz; et
que vous me tanciez bien fort de quoy je vous avois longuement
entretenu sur les bonnes parolles de la dicte Dame; et qu'en lieu de
la moderation que je vous avois promiz d'elle envers la Royne
d'Escoce, vous voyez qu'il n'avoit succede qu'ung grand commancement
de guerre; que meintennant elle me mettoit encores en une plus grand
peyne commant vous pouvoir satisfaire sur ce que, de nouveau, j'avois
entendu qu'elle avoit envoye deux mille harquebouziers au comte de
Morthon jusques a Lislebourg; en quoy je la prioys de considerer que,
puysqu'elle avoit ainsy baille son secours aulx ennemys de la Royne
d'Escoce, avec lesquelz elle n'a nulle confederation, que vous
estimeriez vous estre beaucoup plus loysible de bailler le vostre aulx
amys de la dicte Dame, laquelle vous estoit tres estroictement alyee;
et que je ne scavois si desja il y avoit des compaignies embarquees,
et que pourtant je luy voulois bien fere, de rechef, la mesmes
instance que dessus de vouloir retirer ses dictes forces affin de ne
vous contraindre d'user de plus grandz, extraordinaires et violantz
remedes, que vous ne vouliez essayer en choses qu'ussiez jamais a
demeller avec elle.

La dicte Dame, se trouvant en grand perplexite de ce propos, m'a
respondu que, despuys ma precedante audience, elle avoit toutjour
estime que son armee seroit retiree a Barvyc, et me pouvoit jurer que
de ceste segonde entreprinse il n'y avoit que vingt quatre heures
qu'elle en avoit receu l'advis par le comte de Sussex; qui luy mandoit
qu'il avoit este contrainct d'en user ainsy, parce que le duc de
Chastellerault avoit retire les rebelles d'Angleterre, et les avoit
introduictz au propre conseil d'Escoce, et ne luy avoit jamais vollu
fere aulcune bonne responce, ou de les randre, ou de les habandonner;
et que pourtant vous, Sire, ne debviez trouver mauvais qu'elle
poursuyvit par della une entreprinse qui touchoit tant a son honneur.

Je luy ay toutjour grandement inciste de retirer ses dictes forces, et
qu'au reste elle poursuyvyst la reddition de ses dicts rebelles par
une aultre meilleure sorte de quelque honneste traicte avec la dicte
Royne d'Escoce; sur quoy elle m'a bien dict beaucoup de bonnes
parolles, mais non qu'elle ne l'ayt ainsy lors vollu accorder: de quoy
estant sur l'heure entre en conference avec les seigneurs de son
conseil, avec remonstrance des inconvenians qui s'en pourroit
eusuyvre, j'ay este, le jour apres, contremande de la dicte Dame pour
me trouver de rechef avec eulx; avec lesquelz j'ay enfin arreste les
choses que Vostre Majeste verra par ung memoire a part, lesquelles
m'ont este apres confirmees par la dicte Dame; et Vostre Majeste
aussi, s'il luy playt, les confirmera: et je mettray peyne qu'il en
sorte quelque bon effect, bien que j'entendz, Sire, que, nonobstant
cella, la dicte Dame a ordonne sortir promptement six de ses grandz
navyres, avec douze centz hommes dessus, pour garder la mer; par ce, a
mon adviz, que son ambassadeur l'a certainement advertye qu'il y a des
gens toutz prestz en Bretaigne pour passer en Escoce; et elle
vouldroit bien que ceste demonstration les retint. Sur ce, etc. Ce
XXVIIe jour de may 1570.

   CERTEIN ACCORD FAICT AVEC LA ROYNE D'ANGLETERRE et avec les
   seigneurs de son conseille touchant les choses d'Escoce, du dict
   jour.

   L'ambassadeur de France a dict a la Royne d'Angleterre que le
   Roy, son Maistre, la prie et l'exorte, au nom de leur commune
   amytie et de la bonne paix, alliance et confederation, qui est
   entre eulx et leurs couronnes, qu'elle veuille retirer ses forces
   hors d'Escoce, et n'en y envoyer plus d'aultres; et que le Roy,
   son dict Maistre, luy commande de le resouldre promptement en
   quoy il en doibt demourer, et en quoy il doibt demeurer de
   l'intention qu'il peult cognoistre qu'a meintennant la dicte
   Royne d'Angleterre vers la liberte et restitution de la Royne
   d'Escoce, parce que, voyant aller les afferes de la dicte Dame
   toujours de mal en piz, il commance desormais de prendre les
   dilays, qu'on use vers elle, pour manifestes reffuz;

   Et que nul ne doibt trouver estrange, s'il prend ainsy a cueur
   ceste matiere; car il y va, d'ung coste, de la conservation de
   l'amytie de la dicte Royne d'Angleterre, sa bonne soeur, qui est
   une chose qu'il estime estre de grande consequence pour luy et
   d'une grande importance pour son royaulme; et, de l'aultre, de la
   protection et deffance de la Royne d'Escoce, sa belle soeur, de
   laquelle il n'y a celluy qui ne voye combien il touche a sa
   reputation et a l'honneur de sa couronne, et combien il est
   abstraint par grandes obligations de nullement l'abandonner.

   Sur quoy la dicte Royne d'Angleterre, ayant faict aucunes
   responces sur l'heure au dict ambassadeur, elle luy a, le jour
   d'apres, faict dire par les seigneurs de son conseil, et encores
   despuys elle mesmes le luy a confirme de sa parolle, que, pour
   satisfere au desir du Roy, son bon frere, elle trouve bon qu'il
   soit envoye ung gentilhomme de qualite devers le duc de
   Chastellerault et devers ces aultres seigneurs Escoucoys, qui
   tiennent le party de la Royne d'Escoce, pour leur dire que, s'ilz
   veulent rendre les fugitifz d'Angleterre ou bien les habandonner,
   ou bien les retenir pour en rendre tel compte, comme sera porte
   par le trette qui se fera entre elle et la Royne d'Escoce,
   qu'elle est contante de retirer toutes ses forces hors du dict
   pays d'Escoce;

   Et, en ce que le dict duc de Chastellerault et les siens, et
   pareillement le comte de Morthon et ceulx de son party, se
   desarmeront d'ung coste et d'aultre, et que toute hostillite
   cessera dans le dict pays et entre les deux royaulmes
   d'Angleterre et d'Escoce;

   A la charge aussi que, si le Roy, avant que ces choses soient
   acomplyes, avoit de sa part desja envoye ou faict passer de ses
   forces en Escoce, la dicte Dame ne veult estre tenue d'observer
   ce dessus, sinon que le dict Roy Tres Chrestien les vollut
   revoquer, auquel cas elle revoquera pareillement les siens;

   Et que Mr l'evesque de Roz nommera a Me Cecille le gentilhomme
   que la Royne, sa Mestresse, vouldra, pour cest effect, envoyer en
   Escoce, affin de luy bailler saufconduict, et en donner adviz a
   Mr le comte de Sussex, devers lequel il passera, et auquel sieur
   comte la dicte Royne d'Angleterre mandera d'acomplyr ceste sienne
   intention, aussitost qu'il aura sceu celle du susdict duc de
   Chastellerault;

   Et que, par le dict ambassadeur de France et par l'evesque de
   Roz, seront baillees au gentilhomme qui yra en Escoce leurs
   lettres, servans a l'accomplissement de cest affere.

   Et, quant a la liberte et restitution de la dicte Royne d'Escoce,
   la dicte Royne d'Angleterre promect que, aussitost qu'elle aura
   receu la responce, que la dicte Royne d'Escoce luy vouldra fere
   sur les choses, qui naguieres ont ete trettees par son
   ambassadeur, l'evesque de Roz, avec les seigneurs de ce conseil,
   qu'elle y procedera avec tant de dilligence qu'elle veult bien
   que le Roy Tres Chrestien, son bon frere, demeure juge que plus
   dilligentment il n'y pourroit estre procede; et ainsy l'a elle
   confirme et asseure au dict sieur ambassadeur, en parolle de
   Royne et de princesse chrestienne pleyne de foy et de toute
   verite;

   Que, suyvant les choses susdictes le dict ambassadeur escripra au
   Roy, son Seigneur, de ne vouloir envoyer de ses forces en Escoce,
   ou, s'il y en avoit desja envoye quelques unes, qu'il les veuille
   tout incontinent revoquer.




CXIe DEPESCHE

--du Ier jour de juing 1570.--

(_Envoyee expres jusques a Calais par Jehan Volet._)

  Efforts de l'abbe de Dunfermline pour arreter l'execution du
    traite conclu.--Nouvelles d'Ecosse.--Armemens faits en
    Angleterre.--Execution des Northon a Londres.--Espoir que le
    duc de Norfolk sera bientot rendu a la liberte.--Nouvelles de
    la Rochelle et des Pays-Bas.


     AU ROY.

Sire, ceulx qui sont promptz de nuyre toutjour a la Royne d'Escoce,
voyantz que la negociation que je faisois pour elle commancoyt de
succeder, se sont esforcez d'introduyre l'abbe de Domfermelin pour m'y
donner empeschement; lequel, n'ayant aporte qu'une simple lettre a la
Royne d'Angleterre pour creance, ni pour toute aultre sienne
instruction qu'ung seul blanc de ceulx qui l'ont envoye, affin d'estre
remply icy par l'adviz de deux de ce conseil, il a vifvement inciste a
la dicte Dame, que, suyvant sa vertueuse delliberation et ses
promesses, elle vollut recepvoir le jeune Roy d'Escoce en sa
protection et le deffandre de la main meurtriere, qui naguieres a
faict mourir le pere, et bientost apres l'oncle; et que meintennant
elle veuille, par son authorite ou par ses forces, fere aprouver les
decrectz qui, durant le gouvernement du dict oncle, ont este faictz,
tant en faveur du dict jeune Roy que pour l'establissement de la
nouvelle religion en son royaulme; et qu'a cest effect elle envoye
reprimer les Amilthons, lesquels s'esforcent d'infirmer deux si bonnes
causes, et sont proprement ceulx qui ont receu ses rebelles; et qu'au
contraire elle haste son secours a ceulx qui soubstiennent l'une et
l'aultre, qui n'ont onques consenty de les recepvoir; et que beaucoup
d'honneur et de reputation a elle, grande seurete a son estat et
couronne, perpetuel establissement en la religion par toute ceste
isle, et ung tres grand proffict et accommodement en toutz ses afferes
s'en ensuyvra, sans que, en l'execution d'une si glorieuse et utille
entreprinse, il s'y voye aulcun dangier, et bien fort peu de
difficulte. Nonobstant lesquelz artiffices, la dicte Dame n'a laysse
de fere confirmer, par le marquis de Norampton et par le comte de
Lestre, a l'evesque de Roz, les mesmes choses qu'elle m'avoit
accordees et qui estoient arrestees entre nous; dont sommes apres a
les effectuer. Et cependant est arrivee la responce de la Royne
d'Escoce, sur les ouvertures que ceulx de ce conseil avoient naguieres
faictes au dict evesque, lequel a demande la dessus audience de la
dicte Royne d'Angleterre, qui ne la luy a reffuzee; et aussitost que
j'auray entendu ce qu'y sera trette, je ne fauldray d'en donner adviz
a Vostre Majeste.

J'entendz que les Anglois, qu'on a envoyez au comte de Morthon, sont
arrivez a Lislebourg sans aulcun rencontre et qu'ilz se tiennent la
sans fere grandz actes d'hostillite, et que le chasteau de Lislebourg
ne respond rien a la ville, seulement les lairs de Granges et
Ledinthon se tiennent dedans avec quelques aultres Escoucoys, qu'ilz y
ont miz de renfort; que le duc de Chastellerault est a Glasco, avec
bonne troupe des siens, lequel soubstient fermement l'authorite de la
Royne, sa Mestresse; et que les comtes d'Arguil et d'Honteley s'en
sont retournez pour s'establyr de mesmes en leurs quartiers. Quant a
l'aprest des six navyres de ceste Royne, il se continue, et de deux
davantaige, qui sont huict en tout des plus grandz, pour les fere
sortir en mer du premier jour avec deux mil hommes, si ne trouvons
moyen de les arrester; mais j'y feray tout ce qu'il me sera possible.

Vendredy dernier estantz trois gentishommes de bonne qualite du North,
qui s'apelloient les Northons, condampnez a mort comme coulpables de
la derniere ellevation, ainsy qu'on les tiroit de la Tour pour les
mener au suplice, le secretaire Cecille survint en dilligence, qui fyt
surceoyr l'execution, et parla a eux, et estime l'on qu'il esperoit
trouver en leur derniere deposition quelque veriffication contre la
Royne d'Escoce, et contre le duc de Norfolc, mais ilz n'ont rien dict:
et le lendemain les deux ont este executez. Il semble qu'il se
commance d'ouvrir des expedians pour la liberte du dict duc, auquel
trois de ce conseil sont desja ordonnez pour aller apres demain parler
a luy; et son filz aysne, le comte de Sureth, est arrive despuys huict
jours, qui est venu trouver le comte d'Arondel son grand pere
maternel. Quelcun a bien ose entreprendre d'aposer sur la porte de
l'evesque de Londres une bulle du Pape[6] contre la Royne
d'Angleterre, mais on l'a incontinent ostee, et faict on grand
dilligence de descouvrir d'ou elle est venue; mais pour donner
entendre au peuple que c'est quelque aultre chose, l'on a imprime un
aultre placart.

  [6] Cette bulle, en date du 25 fevrier 1570, declarait Elisabeth
  heretique et schismatique, et relevait ses sujets du serment
  d'obeissance. La publication qui en fut faite a Londres causa le
  supplice de Felton, mis a mort le 8 aout suivant. Elle est
  rapportee en entier par CAMDEN, _annee_ 1570.

L'on commance, despuys ma derniere audience, d'avoir quelque meilleure
esperance de la conclusion de la paix de vostre royaulme qu'on ne
faisoit; et aussi ung certain messagier, qui est naguiere venu de la
Rochelle, semble le confirmer, bien qu'on dict qu'il a este long temps
en mer. Je mettray peyne d'entendre ce qu'on publiera de la depesche
qu'il aporte, et d'une aultre qui est freschement arrivee du comte
Pallatin, pour vous donner adviz de toutes deux par mes premieres. Les
depputez de ceste ville, qui sont revenuz de Flandres, ont este desja
ouys de leur Royne, et puys en son conseil; ilz ont remonstre les
difficultez qui s'offrent encores sur le faict de ces deniers et
merchandises arrestees, et a este remiz de leur fere responce d'icy a
huict jours, a cause des afferes d'Escoce; ce qui me faict juger que,
sellon qu'ilz pourront accommoder les ungs, ilz vouldront reigler les
aultres. Tant y a qu'ilz pensent que, pour le bon succez que le Roy
d'Espaigne commance d'avoir contre les Mores, le duc d'Alve se rend
meintennant plus difficile a cest accord. Sur ce, etc. Ce Ier jour de
juing 1570.




CXIIe DEPESCHE

--du Ve jour de juing 1570.--

(_Envoyee expres jusques a Calais par Nycolas de Le Poille._)

  Hesitation du conseil d'Angleterre a assurer l'execution du
    traite conclu.--Resolution prise par la reine de le
    maintenir.--Audience accordee par Elisabeth a l'eveque de Ross.


     AU ROI.

Sire, premier que le comte de Sussex ayt sceu, ou au moins premier
qu'il ayt peu fere scavoir au capitaine Drury a Lislebourg, l'accord
d'entre la Royne d'Angleterre et moy, touchant retirer les Anglois
hors d'Escoce, icelluy Drury avoit desja envoye sommer le duc de
Chastellerault et ceulx de son party, qui estoient au siege de Glasco,
de luy randre les fugitifz d'Angleterre, ou bien de les habandonner,
et surtout de luy donner parolle de ne recepvoir aulcuns estrangiers
dans le pays. A quoy luy estant baille pour responce par le secretaire
Ledinthon, qui eut charge de la luy fere, qu'ilz n'estoient prestz ny
de randre les fugitifz, ny de reffuzer aulcun secours estrangier,
ains, si les Francoys ne venoient bientost que luy mesmes les yroit
queryr, le dict Drury avec ses Anglois, et le comte de Morthon avec un
nombre d'Escoucoys du contraire party, ont marche jusques au dict
Glasco, la, ou ne les ayant le dict duc attanduz, ilz ont estime
qu'ilz pourroient executer d'aultres plus grandes entreprinses, s'ilz
passoient plus avant vers Dombertran. Mais estant, sur ce poinct,
arrive au dict de Sussex l'advertissement de l'accord, il l'a
incontinent envoye notiffier au dict Drury, affin d'arrester son
progres; et neantmoins parce que, par une depesche du mesme jour, il a
escrit a sa Mestresse que les siens avoient commance de bien fere a
Glasco, et que despuys ilz s'estoient acheminez a Dombertrand, et
qu'en mesmes temps ce que je vous ay mande, Sire, de la bulle du Pape
estoit advenu, et aussi que de France l'on mandoit y avoir plus grande
aparance de guerre que de paix, la dicte Dame a cuyde delaysser toutz
nos bons propos d'accord pour retourner a celluy, qu'elle avoit
auparavant, de continuer la guerre en Escoce; mais j'avois desja sa
promesse si expresse du contraire, et le fondement avoit este miz si
bon aulx bonnes delliberations; que les mauvais n'ont peu, pour ce
coup, remettre sur les mauvaises, dont avons tant faict qu'il a este
resolument escript au dict de Sussex d'acomplyr icelluy accord, quant
de l'aultre coste l'on l'accomplyra. Bien luy a este mande qu'il ayt a
entretenir toutjours ses troupes en estat de la frontiere, de peur de
la descente des Francoys, comme de mesmes a este ordonne icy que,
pour encores, les grandz navyres ne partent point, mais que, pour la
mesmes peur du passaige des Francoys, l'on les tiegne toutz prestz a
la voyle; et les seigneurs de ce conseil ont mande a l'evesque de Roz
et a moy qu'on avoit desja bien advance de satisfere de leur part aulx
choses promises, et qu'a nous touchoit meintennant de dilligenter
l'execution du surplus.

Cependant le dict evesque a este admiz a la presance de la dicte Dame,
laquelle toutesfoys ne l'a receu sinon ceremonieusement et asses
severement, en presence de ceulx de son conseil, a cause des
souspecons auparavant conceues contre luy; mais apres qu'en se
purgeant fort honnorablement, il a heu tout librement confesse qu'il
avoit une seule foys, et non plus, ouy ung messaige du comte de
Northomberland, qui luy offroit de mettre la Royne sa Mestresse en
liberte, et de la ramener en son royaulme, pourveu qu'on luy fornyst
de l'argent, auquel il avoit respondu que sa Mestresse ne vouloit
partir d'Angleterre sans le gre et bonne grace de la Royne sa bonne
soeur, ny elle n'avoit point d'argent pour luy envoyer; et qu'il a eu
offert qu'au cas qu'il se peult jamais veriffier nulle aultre pratique
contre luy avec ceulx du North, qu'il renoncoyt a toutz ses privileges
d'ambassadeur, d'evesque, et d'estrangier, et de son saufconduict,
pour se soubzmettre aulx extremes punitions des plus rigoureuses loix
de ce royaulme, la dicte Dame a monstre qu'elle en demeuroit
satisfaicte; et l'ayant tire a part, a receu fort humainement de ses
mains les lettres que la Royne d'Escoce luy escripvoit, et a commance
de tretter priveement et fort familierement sur icelles avec luy, de
sorte que, se raportant ceste negociation aulx miennes trois
precedantes, ung chacun juge que la chose s'en va si bien acheminee,
qu'il s'en peult esperer ung asses prochain et asses bon succez.

Je mettray peyne, Sire, de vous expeciffier par mes premieres les
poinctz et particullaritez ou l'on en est meintennant, et adjouxteray
seulement icy que les seigneurs du dict conseil sont en ceste ville
pour adviser de quelque expediant avecques les marchantz, touchant
l'accommodement des differandz des Pays Bas; et aussi pour veoir comme
il faudra proceder sur le faict de la bulle du Pape, ayant este
l'adviz d'aulcuns qu'on debvoit purger et examiner par serement la
dessus les principaulx Catholiques de ce royaulme, et proceder tout
incontinent contre ceulx qui se trouveront ou coulpables, ou attainctz
du faict, par la rigueur des loix mareschalles[7], qui portent
condempnation de mort sans figure de proces; mais j'entendz que la
prudence de la dicte Dame ne leur a acquiesce, laquelle ne s'est
vollue esloigner des conseilz des moderez, qui la persuadent de
n'offancer les Catholiques qui luy sont obeyssantz. Sur ce, etc.

     Ce Ve jour de juing 1570.

  [7] C'est-a-dire, les _lois martiales_. Voyez DU CANGE au mot
  _Marescalcialis_, tom. IV, col. 543.




CXIIIe DEPESCHE

--du XIe jour de juing 1570.--

(_Envoyee expres jusques a la court par le Sr de Vassal._)

  L'Eveque de Ross mis en entiere liberte.--Negociation pour le
    retablissement de Marie Stuart; conditions proposees par
    Elisabeth.--Espoir de l'ambassadeur que le traite pourra se
    conclure prochainement, et demande d'instruction a ce
    sujet.--Meme espoir que la liberte sera bientot rendue au duc
    de Norfolk; chefs d'accusation sur lesquels il a ete tenu de
    s'expliquer.--Affaires des Pays-Bas; grand armement fait en
    Angleterre, ou l'on craint une entreprise de la part du duc
    d'Albe.--_Memoire._ Conditions que l'on dit etre offertes par
    la reine de Navarre pour la pacification de France.--Affaires
    d'Ecosse.--Etat de la negociation dans les
    Pays-Bas.--Sollicitations faites aupres d'Elisabeth pour
    obtenir la liberte du duc de Norfolk.--_Memoire secret._
    Details circonstancies de toutes les discussions qui ont
    determine le conseil d'Angleterre a se declarer pour le
    maintien de la paix avec la France.--Intrigue de ceux du parti
    contraire, afin d'empecher cette decision.


     AU ROY.

Sire, pour s'aquitter la Royne d'Angleterre de la parolle, qu'elle
m'avoit donnee, qu'aussitost qu'elle auroit receu une responce,
qu'elle attandoit de la Royne d'Escoce, elle procederoit au faict de
sa restitution avec tant de dilligence, que Vostre Majeste jugeroit
qu'avec plus grande ne se pourroit fere, elle a desja fort amplement
traitte, avec Mr l'evesque de Roz, des moyens et expedians qu'elle
veult estre suyviz en cella, et des seuretez et condicions qu'elle
desire luy estre gardees. A quoy le sieur evesque ne luy a contradict
en rien, ny ne luy a rien reffuze; mais luy ayant monstre les choses
qui en cella se pourroient trouver facilles ou difficiles, elle a
monstre de ne se restraindre tant aulx plus difficiles, qu'elle ne se
veuille bien accommoder a celles qui seront en la puyssance de la
Royne d'Escoce d'acomplyr; et ainsy elle a ottroye au dict sieur
evesque sa pleyne liberte, avec licence d'aller conferer librement
avec sa Mestresse; lequel desja l'est allee trouver, et a emporte ung
bien ample saufconduict pour envoyer les sires de Leviston ou de
Bethon en Escoce, affin d'executer ce qui a este arreste, entre la
dicte Dame et moy, de retirer les siens hors du pays.

J'estime, Sire, que le dict evesque de Roz aura escript toute sa
derniere negociation a Mr l'archevesque de Glasco pour la fere
entendre a Vostre Majeste, qui sera cause que je ne vous toucheray icy
les particularitez d'icelle sinon en ce qu'il a semble que la dicte
Dame vouloit fort incister d'avoir le Prince d'Escoce en ses mains; et
qu'il fut envoye par Vostre Majeste aulcuns des parans de la Royne
d'Escoce a estre icy quelque temps ostaiges, pour l'observance des
choses qui seront promises; et que la ligue se conclut offancive et
deffancive entre l'Angleterre et l'Escoce. Mais j'espere, Sire,
qu'elle se contantera a moins; et affin que aulcune longueur n'y
puysse venir de nostre coste, le dict sieur evesque m'a tres
expressement requis de suplier tres humblement Vostre Majeste qu'il
vous playse m'envoyer, par ce mesme gentilhomme present porteur, ung
pouvoir ample pour assister en vostre nom au traitte qui se fera;
lequel, pendant que les choses se monstrent en asses bonne
disposition, il estime estre tres necessaire de conclurre sans delay,
ou aultrement il y courra ung manifeste dangier d'en perdre pour
jamais l'occasion. Mais, par mesme moyen, il sera vostre bon playsir,
Sire, de m'envoyer une particuliere instruction des poinctz ou vous
desirez que cest affere se reduise pour vostre service, affin que
vostre intention soit (s'il m'est possible) toute la regle de ce qui
s'y fera.

Les afferes du duc de Norfolc semblent prendre ung mesme acheminement
que ceulx de la Royne d'Escoce, car la Royne, sa Mestresse, a enfin
envoye deux de son conseil parler a luy, qui ne luy ont touche que
cinq poinctz; scavoir: celluy de son mariage avec la Royne d'Escoce,
comme est ce qu'il l'avoit oze pratiquer sans le sceu de sa Mestresse;
celluy d'une lettre qu'il avoit escripte au comte de Mora, ou il
disoit avoir passe si avant au mariage qu'il ne pouvoit avec son
honneur et conscience s'en retirer; le troizieme, s'il ne s'en vouloit
point despartyr maintennant, sans jamais y entendre, sinon avec le
conge de la dicte Royne sa Mestresse; le quatriesme estoit de la
religion, comme souffroit il que toutz ses principaulx officiers et
serviteurs fussent ou declairez ou suspectz Catholiques; et le
cinquiesme, quelle seurte vouloit il donner a la Royne sa Mestresse de
luy demeurer a jamais fidelle et obeyssant subject et serviteur. A
toutes lesquelles choses j'entendz qu'il a si bien et sagement
respondu que la dicte Dame en est asses satisfaicte; et s'espere qu'il
sera remiz, du premier jour, en sa mayson de ceste ville, mais encores
soubz quelque garde, pour quelques jours.

L'esperance de la paix de vostre royaulme ayde grandement a
l'advancement des afferes de l'ung et de l'aultre, et estime l'on que,
succedant icelle, tout yra bien pour eulx; mais aussi, si elle ne se
conclud, aulcuns ont opinion que cecy n'aura este qu'une aparance pour
pouvoir passer l'este sans trouble, et qu'ilz tremperont encores cest
yver en leurs accoustumees prysons.

J'entendz que le duc d'Alve mene ceulx cy d'ung grand artiffice sur
l'accord de leurs differantz; car, d'ung coste, il les brave bien
fort, et les adoulcit encores plus de l'aultre, et leur donne de
grandes esperances de la bonne affection que son Maistre a
d'accommoder, mieulx que jamais, leur trafficqz en toutz ses pays;
bien que, entendant la Royne d'Angleterre qu'aulcuns de ses fugitifz
sont passez devers le dict duc, et d'aultres sont allez en Espaigne,
et qu'on leve maintennant des gens de guerre en Flandres, elle
souspeconne que c'est plustost contre elle que pour la reception de la
Royne d'Espaigne, comme l'on en faict le semblant; et, a ceste cause,
elle a commande de mettre encores en ordre quatorze de ses grandz
navyres, oultre ceulx qui sont desja pretz. Sur ce, etc.

     Ce XIe jour de juing 1570.

   INSTRUCTION AU SR DE VASSAL de ce qu'il fault fere entendre a
   Leurs Majestez, oultre le contenu des lettres:

   Qu'apres que la Royne de Navarre, en apvril dernier, eust expedie
   devers le Roy les Srs de Telligny et de Beauvoys, lorsqu'ilz
   venoient du camp des Princes, et avec eux le Sr de La Chassetiere
   pour adjoinct, elle fit une depesche par deca, laquelle a este si
   longtemps sur mer, qu'elle n'est arrivee que despuys huict ou dix
   jours: et par icelle semble qu'on ayt cogneu que la dicte Dame
   inclinoit a la paix;

   Et que par le dict La Chassetiere elle ayt faict dire a part au
   Roy et a la Royne qu'il ne tiendroit a elle que la dicte paix ne
   se fit, et qu'elle suplioit Leurs Majestez de vouloir ottroyer a
   ceulx de la nouvelle religion l'eedict de l'an LXVII, qu'ilz
   apellent l'eedict de Chartres, et encores ung presche davantaige
   en la prevoste de Paris, et qu'avec cella elle s'esforceroit de
   les fere contanter et de conclurre la dicte paix;

   Qu'aulcuns icy ont este bien ayses de ceste disposition de la
   dicte Dame, comme advenue contre leur esperance, car pensoient
   que les ministres la tiendroient la plus destornee de ce desir
   qu'ilz pourroient. Aultres ont estime qu'elle s'est trop hastee
   de parler d'icelluy eedict de Chartres, lequel ilz disent estre
   fort dangereux et de nulle seurete; et qu'il eust toutjours este
   asses a temps de le requerir, car les menees de court ne
   permettent qu'on accorde jamais les choses ainsy qu'on les
   demande; ou bien attendre que le Roy l'eust offert de luy mesmes,
   et que eulx l'eussent lors tout librement et avec humilite receu
   de la pure concession et ottroy de Sa Majeste;

   Que despuys, ne venant de France sinon toutjours nouvelles de
   continuation de guerre, et comme le Roy reffuzoit de rendre les
   offices et benefices a ceulx de la dicte religion, et de ne payer
   leurs reytres, Mr le cardinal de Chastillon, desesperant assez,
   pour ceste cause, de la paix, a sollicite plus vifvement que
   jamais les choses qui pouvoient servyr a se maintenir et a
   maintenir ceulx de son party en reputation par deca, et a se
   procurer toutjours nouveaulx credictz en Allemaigne.

   A quoy semble que l'ayt davantaige confirme de fere la venue
   d'ung aultre messagier, qui a este depesche de la Rochelle apres
   le retour des depputez; lequel a aporte une forme d'articles,
   lesquelz a la verite je n'ay pas veuz, mais l'on m'a dict qu'ilz
   contiennent que le Roy ottroye pour seurete a ceulx de la
   nouvelle religion la Rochelle, Sanxerre et Montauban, plus vingt
   quatre villes pour leur exercisse, lesquelles il nommera apres la
   confection de la paix; que les haultz justiciers pourront fere
   prescher pour eulx, leurs subjectz, et ceulx qui y pourront
   assister; les gentishommes, qui ont moyenne justice, auront aussi
   presche pour eulx et leur famille seulement; que la vendition des
   biens eclesiastiques faicte par les Princes sera cassee; les
   offices de ceulx de la dicte religion demeureront vanduz; et que
   les Princes payeront et renvoyeront leurs reytres; et m'a l'on
   dict que desja l'on a envoye les dicts articles en Allemaigne
   avec des additions au marge, qui contiennent les raysons pourqnoy
   on ne les peult ainsy accepter.

   Ung Allemand, qui naguieres est arrive de la part du comte
   Pallatin pour donner compte a la Royne d'Angleterre de l'estat
   des choses de dela, nommeement de ce qui se presume de la diette
   et des nopces du prince Cazimir son filz, dict que, parce que les
   levees du Roy en Allemaigne ne passent en avant, celles des
   aultres demeurent aussi en suspens, mais qu'au reste elles se
   tiennent prestes pour le besoing, et que le prince d'Orange s'est
   retire pour quelques jours en l'estat d'une sienne parente,
   attandant les nopces du dict Cazimir, auxquelles il espere de
   pouvoir radresser ses afferes; et que Mr de Lizy ayant passe par
   Helderberc, ou il a sejourne ung jour ou deux, apres avoir heu
   quelque petite conferance avec le dict Sr Pallatin, a prins le
   chemin de Geneve avec une troupe de gentishommes Francoys qui
   vont trouver le camp des Princes.

   Desquelles apparances de guerre, parce que ceulx cy voyent
   qu'elles ne font poinct cesser les propos qui se menent de la
   paix, et qu'il se trouve encores des difficultez sur l'accord des
   differandz des Pays Bas, ilz deviennent assez irresoluz comme
   debvoir proceder ez choses d'Escoce, et craignent bien fort que,
   de les poursuyvre davantaige, la paix de France et la victoire du
   Roy d'Espaigne sur les Mores[8] ne se convertissent en une guerre
   sur eulx; ce qui les faict plus vollontiers incliner aulx
   remonstrances que je leur fays la dessus. Et encores que le temps
   et l'ocasion pressent bien fort de pourvoir aulx afferes
   d'Escoce, ou aultrement ilz vont incliner a la part des Anglois,
   sans que les Anglois y facent plus grand effort, le mesme temps
   et la mesme ocasion neantmoins semblent se monstrer bien a propos
   au Roy pour pouvoir meintennant conserver, sans grand coust et
   quasi par moyens paysibles, ce que sa couronne a heu toutjour
   d'alliance et d'authorite au dict pays; et croy que mal ayseement
   une aultre foys y pourra il, sans viollance et possible sans une
   grande guerre et a grandz fraiz et difficulte, y remedier.

  [8] Cette victoire se rapporte aux avantages obtenus par don Juan
  sur les Maures d'Espagne, qui s'etaient souleves en 1569. Il
  s'agit plus particulierement ici, soit du combat devant Finix,
  qui entraina le pillage de la ville (fin avril 1570), soit du
  combat livre dans les montagnes de Baza et de Filabres dans les
  premiers jours de mai 1570. Ces victoires furent immediatement
  suivies d'un traite conclu ayec Abaqui, l'un des principaux chefs
  des revoltes, qui se rendit aupres de Don Juan, le 19 mai, et fit
  le lendemain sa soumission solennelle. Cependant la guerre
  continua quelque temps encore, par suite de la resistance
  d'Aben-Aboo, qui s'etait fait proclamer roi d'Andalousie, sous le
  nom de Muley-Abdala; elle ne finit qu'au mois de novembre
  suivant, apres qu'Aben-Aboo eut ete tue par Seniz, autre chef des
  Mores.

  Les souspecons ne sont legiers a ceulx cy, du coste du Roy
  d'Espaigne, parce que deux des principaulx hommes d'Irlande sont
  allez a recours a luy, et luy sont allez offrir accez, entree et
  obeyssance pour la protection de la religion catholique en leur
  pays; et pareillement aulcuns des principaulx fugitifz Anglois,
  qui s'estoient retirez en Escoce, sont passez devers le duc
  d'Alve. A l'ocasion de quoy, le comte de Lestre a, despuys dix
  jours, faict fere une plaincte a Mr l'ambassadeur d'Espaigne de ce
  qu'on recepvoit les rebelles de ce royaulme en Flandres; et il a
  respondu qu'il n'en scavoit rien, mais qu'il ne fesoit double
  qu'ilz ne fussent bien receuz ez terres du Roy Catholique,
  puysqu'ilz estaient chassez pour estre Catholiques, mais que ce ne
  seroit pour y mener rien par armes contre la Royne d'Angleterre.

  Or, en ce qui concerne les differandz des Pays Bas, il a este bien
  pres d'y mettre ung bon accord, car le duc d'Alve en a faict
  toutes les demonstrations du monde; et en mesme temps est advenu
  par des intelligences, que la Royne d'Angleterre a en Flandres,
  qu'on luy a faict veoir la coppie d'une lettre que le Roy
  d'Espaigne escripvoit au dict duc, par laquelle il luy mandoit de
  regaigner, par toutz les moyens qu'il pourroit, l'amytie de la
  Royne d'Angleterre et des Anglois; dont ilz estiment que la
  difficulte, qu'il sentoit lors en la guerre des Mores, le faisoit
  parler ainsy, et qu'a ceste heure ayant quelque bon succez en
  icelle, il se veult tenir plus ferme sur la restitution des
  prinses.

  Sur laquelle restitution icelluy duc, a l'arrivee des dicts
  commissaires, leur a dict que la demande, qu'ilz estoient venuz
  fere des biens des Anglois, estoit tres raysonnable; mais que
  celle des subjectz du Roy, son Maistre, qui demandoient
  pareillement d'avoir les leurs, n'avoit moins de rayson, et qu'il
  failloit venir a une mutuelle satisfaction des deux costez. Et
  neantmoins, s'estant puys apres laisse aller a des expediantz qui
  revenoient asses a son proffict, et qui donnoient grand esperance
  d'ung accord, il s'en est despuys desparty par ung adviz, qu'on
  luy a envoye de deca, d'ung aultre proffict plus grand d'envyron
  cent cinquante mil escuz, s'il retient les biens des Anglois;
  lesquelz biens il a desja, pour ceste ocasion, faictz remettre de
  nouveau soubz sa main, ou bien les deniers qui sont provenuz de la
  vante d'iceulx; et meintennant l'on est apres a fere quelque
  evaluation des ungs et des aultres, pour veoir si l'on pourra
  venir a quelque compensation.

  Ceulx qui ont este les plus contraires a la Royne d'Escoce et a
  ses afferes commancent, a ceste heure, de se fere de feste et de
  luy promettre toute faveur et secours; et le mesmes est du duc de
  Norfolc, car ceulx qui ont este ses plus mortelz ennemys se
  gettent a genoulx devant la Royne, leur Mestresse, pour la suplier
  pour luy; et bien qu'en cella y puisse avoir de la simulation,
  pour plustost prolonger que pour desir d'ayder ses afferes, ilz
  semblent neantmoins estre resduictz a ung poinct que, si quelque
  nouveau accidant ou quelque grand malheur ne survient, ilz seront
  pour estre bientost accommodez.

   AULTRE INSTRUCTION A PART:

   Que ce qui plus me fait incister icy aulx choses d'Escoce, et en
   solliciter pareillement Leurs Tres Chrestiennes Majestez, est
   qu'il ne peult revenir que a une merveilleuse diminution de leur
   estime et grandeur, de se laysser ainsy arracher comme par force
   la Royne d'Escoce et les Escoucoys de leur protection; et de
   souffrir que la Royne d'Angleterre leur emporte de leur temps
   ceste alliance, qui a este conservee huict centz ans a la
   couronne de France, et laquelle asses souvant luy a este tres
   utille, et quelquefoys bien fort necessaire.

   Et je considere que, de s'y opposer meintennant par Leurs
   Majestez, ce n'est les mettre en nouvelle guerre, ains plustost
   divertir celle qui leur pourroit venir d'icy; ny mettre le Roy en
   grandz frays de ses deniers, ains empescher que les Anglois
   n'envoyent les leurs en Allemaigne contre luy; ny l'attacher a de
   grandes difficultez, car la seule demonstration de vouloir
   envoyer mille harquebouziers en Escoce, ou le passaige d'iceulx
   seulement, rendra ceste entreprinse achevee sans aulcunement
   venir aulx mains, de tant qu'ung chacun juge que la Royne
   d'Angleterre ne les sentyra sitost joinctz aulx Escoucoys
   partisans pour leur Royne, lesquels a present sont les plus
   fortz, qu'elle ne viegne a telle composition qu'on vouldra; et
   si, ne demeurera que plus ferme en la paix, joinct que je n'ay
   faict ceste instance, sinon apres que, par la conferance de ceulx
   qui entendent bien l'estat de ce royaulme, j'ay comprins que
   c'estoit jouer a boule veue.

   Et puys, je voy que ceulx qui ont persevere jusques icy en
   l'affection du Roy, s'ilz ne sont entretenuz de quelque bon
   espoir, voyre de quelque demonstration de son present secours,
   comme de celluy seul entre les princes chrestiens, qui justement
   et legitimement peult mouvoir ses armes en ceste cause, ilz se
   vont sans aulcun doubte jetter ez braz du Roy d'Espaigne, et bien
   que ce ne soit aultant de droict, comme ez braz du Roy, ilz ont
   neantmoins desja leurs messagiers devers luy, et a ceulx la est
   desja faicte promesse de secours; mesme le duc d'Alve leur donne
   entendre qu'il est si prest qu'il ne reste sinon que la Royne
   d'Escoce envoye son pouvoir et consantement pour l'acepter.

   Et de ce, la dicte Dame a naguieres receu ses lettres ou bien
   celles de son Maistre, car je ne scay encores duquel des deux;
   tant y a qu'on l'asseure fort que, en toutes sortes, elle sera
   assistee et aydee a sa restitution par le Roy Catholique, lequel
   cependant l'exorte de se reserver libre de son mariage, et de ne
   s'obliger a nul, sinon avec l'adviz et bon conseil qu'il luy en
   donnera.

   Neantmoins commanceans les afferes d'Escoce de s'acheminer par la
   gracieuse voye de la negociation, que Leurs Majestez m'ont
   commande de fere, j'espere qu'elles succederont assez sellon leur
   desir, sans y fere aultre effort ny despence; mais a toutes
   advantures, parce que la malice des ennemys, et la faulte de
   cueur des amys, et la jalouzie de ceste Royne contre sa cousine
   sont choses que j'ay toutjour fort suspectes, je desire que Leurs
   Majestez voyent a clair quel a este et quel est le cours de ceste
   affere, affin qu'ilz puyssent juger quant, et commant, et en
   quelle sorte il y pourra fere bon.

   Apres que j'ay heu, par deux foys, resoluement declairee a la
   Royne d'Angleterre qu'elle ne pouvoit, sans contravention des
   trettez, envoyer ses forces en Escoce, et que pourtant elle
   debvoit accepter les honnestes condicions et offres que la Royne
   d'Escoce luy faisoit, par le moyen desquelles elle obtiendroit,
   mieulx que par la force et sans aulcune despence, ce qu'elle
   pretandoit, et si, auroit conserve l'amytie du Roy, la dicte Dame
   a demeure quelques jours fort incertaine comme elle en uzeroit;
   dont aulcuns des siens, craignantz le changement de sa
   delliberation, ont trouve moyen, il y a envyron quinze jours, de
   luy fere signer une lettre au comte de Sussex pour le fere passer
   si avant en l'entreprise qu'on ne s'en peult plus retirer.

   De quoy m'ayant este donne adviz, et estant bien informe que la
   dicte lettre avoit este substraicte, j'envoyay incontinent
   solliciter ceulx, qui avoient bonne affection en ceste cause, de
   le fere entendre a la dicte Dame, et de convaincre vers elle
   ceulx qui avoient oze entreprendre ung tel faict, et qui la
   vouloient, contre toute rayson, mettre en guerre avecques le Roy.

   Ce que ayant bien oportuneement sceu fere, ilz ont si bien irrite
   la dicte Dame qu'elle a monstre d'en estre fort courroucee, et
   qu'en toutes sortes elle vouloit sortir par quelque aultre
   meilleur moyen hors de cest affere; dont, assignant jour a ceulx
   de son conseil d'en venir deliberer devant elle, les ungs, pour
   rompre le coup, ont trouve bon de s'absenter en ceste ville par
   pretexte du terme de la justice, et les aultres, ne pouvant
   contradire a cella, y sont venuz aussi pour le mesme pretexte,
   mais en effect ce a este pour fere des assemblees separeement
   avec les partisans et amys, pour voir comme ilz pourroient, de
   chascun coste, advancer leur intention et retarder d'aultant
   celle des aultres.

   Et enfin milord Quiper, qui est chef de la partie contraire,
   apres avoir bien consulte avecques les siens, avoit, au partir de
   ceste ville, delibere de s'en aller en la contree pour allonger
   et interrompre la matiere; mais le comte d'Arondel le prevint en
   son propre logis, et le somma de se trouver, le IIIe jour apres,
   devers la Royne leur Mestresse pour resouldre cestuy et aultres
   tres urgentz afferes, "qui ne pouvoient, disoit il, sans mettre
   la dicte Dame et son royaume en grand dangier, estre plus
   prolongez."

   Icelluy Quiper, en grand collere, luy respondit qu'il ne
   deliberoit de retourner en court, qu'il ne fut plus de trois foys
   fort expressement appelle, veu que la Royne tenoit si peu de
   compte d'observer les choses une foys arrestees, et qu'elle
   mesprisoit a ceste heure ses conseilz, et ne recepvoit plus sinon
   ceulx qui luy estoient tres dommaigeables, es quelz il ne vouloit
   en facon du monde intervenir.

   Le comte repliqua que a la charge qu'il avoit ne convenoit bien
   de gouverner ainsy ce royaulme par collere, car c'estoit par
   rayson et justice qu'il le debvoit moderer, et qu'il se scauroit
   aussi bien courroucer que luy s'il vouloit; mais qu'il prevoyoit
   ung si grand inconveniant d'une generalle sublevation en ce
   royaulme et de tant de guerres avecques les estrangiers, qu'il ne
   pouvoit pour son debvoir differer plus longtemps d'en avertyr sa
   Mestresse, et qu'il falloit que luy, comme son premier
   conseiller, s'y trouvast present pour en delliberer, ce que, s'il
   reffuzoit de fere, qu'il fut asseure qu'il luy seroit reproche;
   et que, absent ou presant, il ne lairroit de bien chanter les
   vespres au secretaire Cecille, car ce n'estoit que d'eulx deux
   que procedoit le retardement de toutz les afferes de ce royaume.
   Cella fut lors cause que le dict Quiper s'estant ung peu remiz,
   et estant le propos venu a plus gracieulx termes entre eulx, ilz
   se promirent l'ung a l'aultre de se trouver, le cinquiesme jour
   apres, a Amptoncourt.

   Pendant laquelle assignation, le secretaire Cecille fit tout ce
   qu'il peult pour destourner la dicte Dame de son bon propos, et
   luy oza bien dire asses licentieusement, present le comte de
   Lestre, qu'elle s'en alloit habandonnee de ses meilleurs
   serviteurs, puysqu'elle se vouloit ainsy precipiter d'elle mesmes
   en ung manifeste et trop certain peril de sa propre personne et
   estat par la restitution et dellivrance de la Royne d'Escose.

   A quoy, en collere, elle luy demanda comme il cognoissoit cella,
   car jusques a ceste heure, elle n'avoit ouy nulle rayson de luy
   la dessus qui ne fut playne de passion et de hayne, et comme il
   ne respondoit rien, le comte de Lestre dict: "Voyez, Madame, quel
   homme est le secretaire, car se trouvant hier avec nous tous a
   Londres, il asseura qu'il vous donroit conseil de restituer la
   Royne d'Escoce, et meintennant il parle en toute aultre
   facon."--"Ainsy, respondit elle, me raporte il plusieurs choses
   asses souvant de vostre part, qui puys apres est tout le
   contraire. Quoyqu'il y ayt, maistre Secretary, dict elle, je
   veulx sortyr hors de cest affere et entendre a ce que le Roy me
   mande, et ne m'en arrester plus a vous aultres freres en Christ."

   Sur cella, m'estant arrivee la depesche du Roy du IIIIe de may,
   il a este le plus a propos du monde que j'aye faict ceste
   troisieme recharge, du XXIIe du dict moys, a la dicte Dame, comme
   je luy ay desja mande, par laquelle voyantz les adversayres
   qu'elle se layssoit conduyre a la rayson, et que desja elle
   m'accordoit de retirer ses forces hors d'Escoce et de proceder a
   la restitution de la Royne sa cousine; apres que j'en ay heu
   aussi parle au conseil, ilz ont prepare l'ung d'entre eulx pour
   venir, en presence des aultres, tenir le merveilleux et bien
   insolant propos qui s'ensuyt;

   C'est de dire a la dicte Dame "qu'elle estoit estrangement pipee
   et trompee en ceste affere, car il estoit desormais trop clair
   que ceulx, de qui elle commancoyt de suyvre le conseil, estoient
   toutz gens partiaulx et bandez contre elle en faveur de la Royne
   d'Escoce, et qu'il n'y avoit rien plus aparant et vraysemblable;
   que les propos de moy ambassadeur estoient emprumptez, ou de Mr
   le cardinal de Lorrayne qui m'avoit mande d'ainsy parler, ou de
   la Royne d'Escoce qui m'en avoit prie; et que, veu les afferes
   que le Roy avoit chez luy, il n'estoit pour mander et encores
   moins pour fere ce que je disoys; et que desja l'on avoit passe
   si avant aulx choses d'Escoce qu'il n'estoit plus temps de s'en
   retirer, ny la dicte Dame ne pourroit desormais, sans dangier et
   sans perdre trop de reputation, rappeller ses forces de
   Lislebourg; mais que, si elle poursuyvoit son entreprinse, il
   estoit trop evidant que l'Escoce s'en alloit conquise, et les
   Escoucoys toutz renduz ses subjectz et tributaires, et son
   authorite establye au dict pays, et sa religion a jamais
   confirmee par toute l'isle;

   "Que ce qu'il disoit estoit ung bon et droict conseil, et ce
   qu'on alleguoit au contraire estoit tout faulx et suspect, et
   qu'il vouloit mourir pour une si digne querelle, laquelle
   convenoit a la grandeur et dignite de la couronne d'Angleterre,
   non de se mouvoir ainsy ny de changer de deliberation pour les
   parolles d'un ambassadeur, comme il sembloit que la dicte Dame
   vouloit fere, et que le Roy, Henry VIIIe, n'eust pas lasche
   prinse, ainsy que honteusement et miserablement l'on le
   conseilloit a elle de le fere; et qu'il offrait, au cas que, pour
   l'amour de la Royne d'Escoce, les Francoys passassent de deca,
   que luy mesmes luy yroit trancher la teste, s'il playsoit a la
   Royne luy en bailler la commission, s'atachant particullierement
   au comte de Lestre comme pour le taxer qu'il ne se monstroit
   fidelle en cest endroict a sa Mestresse."

   Le comte luy a respondu "que ces propos estoient d'ung homme
   indigne d'estre au conseil de la Royne, et que, de sa part, il
   l'avoit conseillee droictement sellon conscience et honneur, et
   sellon qu'il estoit dellibere de vivre et mourir en l'opinion
   qu'il luy avoit donnee, et mesmes a maintenir, contre quiconques
   vouldroit dire le contraire, qu'il ne luy avoit rien dict qui ne
   fut digne d'ung tres bon et tres fidelle conseiller, serviteur et
   subject; et puysqu'ilz en venoient la, qu'ilz fissent tout le piz
   qu'ilz pourroient de leur coste, et que la dicte Dame regardat
   quel party elle vouldroit prandre, car luy et plusieurs aultres
   estoient resoluz de perseverer a jamais en leur deliberation."

   La dicte Dame, se trouvant en perplexite, a respondu en collere
   au premier qui avoit parle, "que ses conseilz estoient toutjour
   semblables a luy mesmes, qui ne luy en avoit jamais donne que de
   temerayres et dangereux, et que, tant s'en falloit qu'elle vollut
   avoir ung aultre royaulme au pris qu'il disoit de la vie de sa
   cousine, qu'elle aymeroit mieulx avoir perdu le sien que de
   l'avoir consenty; et qu'il n'entreprint sur sa teste de tenir
   jamais plus un tel langaige, et qu'au reste eulx toutz mettoient
   ses afferes, et elle, et son estat, en grand dangier, de se
   porter ainsy tant contraires et opposans en leurs opinions."

   Sur cella, apres quelque peu de silence, le comte d'Arondel a
   commance de dire "que la collere, ny la passion, ny la hayne ou
   amytie, qu'on pouvoit avoir a la Royne d'Escoce, ne les debvoit
   mouvoir de donner conseilz precipitez ni dangereux a leur
   Mestresse, ny de venir a nulle contention entre eulx, ains
   proceder en tout par prudence et moderation; et que luy vouloit,
   en presence d'elle et de son conseil, librement dire qu'il estoit
   trop clair qu'en l'entreprinse d'ayder une partie des Escoucoys
   qui estoient desobeyssantz, ou qui avoient quel autre pretexte
   que ce fut contre leur Royne Souverayne, ne pouvoit avoir rien
   de seurte, ny d'equite, ny de proffict, ny rien aultre chose que
   force difficultez, force despences, une tres mauvaise estime des
   gens de bien, une grande offance des aultres princes, et une tres
   certaine ouverture de plusieurs guerres, que la dicte Dame et son
   royaulme n'estoient pour pouvoir soubstenir;

   "Que c'estoit mal juger des parolles miennes, qu'elles fussent
   empruntees, car jusques icy l'on les avoit trouvees conformes a
   celles du Roy Mon Seigneur, et leur mesmes ambassadeur par ses
   lettres les avoit souvant confirmees; et qu'on n'avoit encores
   veu, quant ung ambassadeur d'ung si grand prince avoit
   resoluement dict _ouy ou non_, qu'il se trouvat puys apres
   aultrement; car seroit exemple fort nouveau, qu'ung ambassadeur
   se mit en dangier d'estre desadvouhe, et n'en fauldroit plus
   envoyer si l'on en venoit la; par ainsy, qu'ayant este mon dire
   clair et expres, il n'y avoit point de doubte qu'il ne fut
   procede du commandement et de l'intention du Roy Mon Seigneur;

   "Qu'il n'y auroit ny honte, ny dangier, de se retirer de ceste
   entreprinse d'Escoce; de honte, parce que cella se feroit sur
   l'instance et priere d'ung grand Roy pour conserver la paix et
   les trettez, lequel promettoit non seulement de n'attempter rien
   de son coste, mais d'accomplir toutes choses a l'advantaige de la
   Royne; et encores moins de dangier, car ne seroit mal ayse de
   ramener les gens qui estoient a Lislebourg jusques a Barvich,
   sans qu'on en perdit pas ung;

   "Que possible le Roy Henry VIIIe n'eust pas vollu lascher prinse,
   mais de son temps l'Angleterre estoit en meilleure disposition et
   mieulx unye que meintennant, et si l'avoit il merveilleusement
   espuysee et ruynee pour les guerres de France; es quelles
   toutesfoys il n'avoit jamais oze rien entreprendre qu'il n'eust
   ung Empereur pour compaignon, la ou tant s'en failloit qu'on
   peult fere meintennant estat du Roy Catholique, son filz, que au
   contraire l'on l'avoit bien fort offance, et si enfin les
   entreprinses du Roy Henry en France estoient tornees a rien; que
   pourtant la dicte Dame advisat de prendre l'expediant qui plus
   luy pouvoit admener de paix et de seurte en son royaulme, qui
   plus luy pouvoit confirmer l'amytie des aultres princes, et qui
   plus pouvoit justiffier la droicture de ses intentions envers
   Dieu et les hommes."

   A ceste opinion ayant celluy du conseil, qui est le plus homme de
   guerre, adjouxte qu'il se offroit d'aller luy mesmes retirer les
   Anglois, qui estoient a Lislebourg, en si bonne sorte que, sans
   aulcun dangier et a l'honneur de la Royne, il les reconduyroit
   toutz a Barvich, il fut conclud qu'on advertiroit incontinent le
   comte de Sussex de l'accord d'entre la dicte Dame et moy, pour
   donner ordre qu'on n'eust a fere nulle entreprinse davantaige
   dans l'Escoce.

   Mais, le lendemain, survint ung inconveniant qui cuyda tout
   gaster, car ayant l'evesque de Roz escript une fort courtoyse
   lettre au comte de Lestre pour obtenir de la Royne qu'elle luy
   vollut donner audience, affin d'avoir confirmation de sa bouche
   des choses que je luy avois dict qu'elle accordoit, pour les
   pouvoir, plus seurement escripre; elle ne se peult tenir qu'elle
   ne dict au dict comte que la lettre l'arguoit de souspecon, qu'on
   luy imposoit, d'avoir trop prins a cueur le party de la Royne
   d'Escoce: laquelle parolle le piqua si fort qu'apres s'estre
   plainct de ce qu'elle vouloit ainsy tourner l'honnestete de la
   lettre a son trop grand prejudice, il luy dict: "qu'il ne luy
   avoit jamais donne occasion de penser aultrement de luy que comme
   d'ung sien bon conseiller, qui a toutes les obligations du monde
   de ne luy estre jamais aultre que son tres obeissant et tres
   fidelle serviteur;

   "Que, en ce qu'il luy conseilloit de la Royne d'Escoce, il
   croyoit, comme en Dieu, que consistoit tout son repos et sa
   principalle seurte, et que de fere le contraire estoit sa ruyne
   et destruction, et qu'il ne changerait jamais d'adviz, estant en
   elle de suyvre lequel qu'elle vouldroit; mais que, pour ne luy
   donner aulcun souspecon de luy, il se privoit desormais fort
   vollontiers de n'entrer plus en son conseil." Et ainsy s'en
   partit pour lors, et s'en vint a Londres, bien que, incontinent
   apres, la dicte Dame luy envoya, et au marquis de Norampton, une
   commission pour parler au dict evesque de Roz, affin de luy
   confirmer les choses qu'il desiroit, car pour encores elle ne le
   vouloit admettre en sa presence; toutesfois cella a este rabille
   despuys, et le dict comte mesmes a faict parler le dict evesque a
   la dicte Dame.

   Ceste tant grande division de court, laquelle est encores plus
   grande dans le royaulme, est cause dont, pour ne laysser
   interesser le Roy ny sa couronne d'une si ancienne alliance, j'ay
   ainsy entreprins de m'oposer a ceulx de ce conseil qui
   s'esforcent de la luy oster, qui ne sont personnaiges guieres
   principaulx, ny bien fort authorizez, pour me joindre aulx
   aultres qui font tout ce qu'ilz peuvent pour la luy conserver,
   qui sont les premiers et plus nobles de ce royaulme, et d'en
   escripre ainsy que j'ay faict a Leurs Majestez.




CXIVe DEPESCHE

--du XVIe jour de juing 1570.--

(_Envoyee expres jusques a Calais par Jehan Vollet._)

  Nouvelle irritation d'Elisabeth contre l'eveque de Ross, Marie
    Stuart et le duc de Norfolk.--Changement opere dans les
    resolutions de la reine d'Angleterre.--Nouvelles d'Ecosse, ou
    le traite conclu par l'ambassadeur a commence a recevoir son
    execution.--Mesures prises contre ceux qui repandraient les
    bulles du pape en Angleterre.--Affaires
    d'Allemagne.--Propositions que doit faire le pape a la diete de
    Spire.--Messager envoye a Londres par l'amiral Coligni.--Motifs
    qui ont change les resolutions d'Elisabeth.


     AU ROY.

Sire, il n'y avoit guieres plus de deux heures que le Sr de Vassal
estoit party, pour vous aporter ma depesche du XIe du present, quand
le Sr de Sabran est arrive avec celle de Vostre Majeste du dernier du
passe, sur laquelle m'ayant la Royne d'Angleterre assigne audience a
demain, je mettray peyne, Sire, de fere, s'il m'est possible, qu'elle
veuille bien conformer son intention a ce que me mandez estre de la
vostre; et de luy oster, si je puys, une nouvelle offance, que,
despuys huict jours, elle a conserve contre l'evesque de Ross avec
tant d'indignation qu'elle jure de ne le vouloir jamais veoir, ainsy
que le Sr de Vassal vous l'aura peu dire, chose que je crains asses
que me sera bien difficile de remedier, et qui pourra possible
retarder beaucoup les afferes de la Royne d'Escoce; mesmement que
ceulx, qui nous sont contraires, ont heu desja de quoy fere de la ung
mauvais office contre elle, c'est de changer la pluspart des bonnes
delliberations qui avoient este faictes sur les choses du Nord et
d'Escoce; et ont aussi miz tant de traverse a la liberte du duc de
Norfolc, qu'il semble qu'elle soit meintennant bien fort retardee, ny
ceulx qui veulent bien a la Royne d'Escoce et au dict duc n'ont peu
mieulx, pour ce coup, que de ceder ung peu au courroux de leur
Mestresse; dont le comte de Lestre s'est absente pour douze ou quinze
jours en sa maison de Quilingourt, et le comte d'Arondel s'en est venu
en ceste ville. Et cependant noz afferes dorment, sinon en tant que
noz ennemys les vont reveillant pour les fere eschapper; mais j'espere
qu'apres le retour du dict evesque et de ces seigneurs, nous y donrons
telle presse qu'il nous y serra baille une bonne ou bien une mauvaise
resolution.

J'entendz que la dicte Royne d'Angleterre a heu si grand desir de
contanter Vostre Majeste, sur ce qu'elle m'avoit promiz de revoquer
ses gens de Lislebourg, que, l'ayant, incontinent apres ma precedante
audience, mande au comte de Sussex, il les a heu retirez premier qu'on
luy ayt peu fere nul contraire mandement; de sorte que Drury, avec ses
quatorze centz hommes, car plus grand nombre n'en avoit il mene par
della, a este de retour a Barvyc le IIIIe de ce moys: j'en scauray
demain par la dicte Dame encores mieulx la certitude, et pareillement
si elle aura poinct retire sa garnyson de Humes et de Fascastel. L'on
dict que le comte de Lenoz est arrive a Lislebourg, et que ceulx du
party du jeune Prince, son petit filz, l'ont associe au gouvernement;
neantmoins que le duc de Chastellerault et les trois comtes
d'Honteley, d'Arguil et d'Athel, lesquelz ont, dez le Xe de may,
soubzsigne a l'authorite de la Royne d'Escoce, et qui se portent toutz
quatre conjointement lieutenants d'elle, avec l'aprobation du reste
de la noblesse et du pays, commancent de reduyre toutes choses bien
fort a leur devotion.

Cependant l'on se trouve icy en grand perplexite et en plusieurs
difficultez, pour la bulle dont vous ay cy devant escript, et en ont
ceulx de ce conseil miz la matiere en deliberation; mais ne s'en
pouvans bien accorder, ilz ont faict une grande assemblee des plus
scavans de ce royaulme pour veoir comme il y fauldroit proceder; et
m'a l'on dict qu'il est resolu que ceulx, qui auront oze, ou qui
auzeront cy apres, entreprendre d'aficher bulles, proclamations,
placartz ou aultres telles choses si expresses contre la Royne, en
lieux publicz, seront attainctz et convaincuz de leze majeste, et les
aultres qui s'en trouveront seulement saisis, n'encourront pas du tout
si grand crime, mais ilz n'evitteront pourtant l'indignation du
prince; et semble bien que, a l'ocasion de la dicte bulle, les
Catholiques sont plus durement traittez, et qu'on a plus grand aguet a
les observer de pres qu'on n'avoit auparavant; mesmes le dict evesque
de Roz a senty que cella est venu ung peu hors de temps pour sa
Mestresse.

L'escuyer du prince d'Orange arriva icy la sepmaine passee, sur les
navyres qui revenoient de conduyre la flotte de Hembourg; qui a aporte
lettres de son maistre a ceste Royne, et au comte de Lestre, et au
secretaire Cecille, et encores d'aultres lettres a la dicte Dame de
son agent qui est en Allemaigne, en datte ces dernieres du XXVIe de
may; qui contiennent divers adviz, premierement, que la diette a este
prolongee du XXIIe de may au XXIIe de juing, et que le Pape a fort
conjure l'Empereur de s'y trouver, qui aultrement s'en vouloit fort
excuser, et ce, pour deux considerations, que Sa Sainctete a heues,
dont l'une se publie asses, qui est pour mettre en avant ung decrect
qu'il ne soit desormais plus loysible aulx Allemans d'aller travailler
les estatz des aultres princes chrestiens, par pretexte de secourir
leurs subjectz pour la cause de la religion; et l'aultre, laquelle on
tient secrecte, est pour fere passer ung aultre decrect contre les
comte Pallatin et duc de Vitemberg, et contre quelconques princes, ou
aultres, qui se seroient despartys et separez des deux religions
receues en l'Empire: scavoir, la Catholique et celle de la confession
d'Auguste, affin de les priver non seulement de l'eslection, dignitez,
charges, estatz et aultres leurs preeminances, mais y en subroger tout
incontinent d'aultres, et les exclurre eulx, pour jamais, de la paix
publicque d'Allemaigne. Ce qu'ayant le duc Auguste descouvert, et
craignant que la presente desauthorisation et ruyne de ces princes ne
fut puys apres celle de luy mesmes, a vollu interrompre la dicte
diette; mais ne le pouvant fere, les dictes lettres portent que, par
pretexte de conduyre sa fille en son mesnaige, il s'est accompaigne du
Lansgrave et de huict ou neuf mil chevaulx, pour s'opposer aulx
decrectz, et qu'ung chacun juge, puysqu'il s'en vient ainsy a
Heldelberg, qu'il se trouvera sans faulte a la dicte diette et que mal
ayseement s'achevera elle sans quelque tumulte, puysque luy et les
aultres princes se vont ainsy acompaignant; qu'il s'estimoit que le
Cazimir, incontinent apres la dicte diette, ou bien plustost,
s'achemineroit avec ses reytres au secours des Princes et de l'Admyral
de France; que le duc Jehan Guillaume de Saxe avoit donne pour Vostre
Majeste le alliguet[9] a ses gens pour les fere marcher par tout le
moys de may; et qu'il avoit dict aulx aultres princes protestantz que
ce qu'il en faisoit n'estoit que pour se maintenir en credit vers
Vostre Majeste, et en la pancion que vous luy donnez; laquelle luy
faisoit bien besoing pour s'entretenir, mais qu'il ne nuyroit en facon
du monde a ceulx de la nouvelle religion; et qu'au reste, l'on se
resjouyssoit bien fort en Allemaigne de ce que le Roy d'Espaigne
s'estoit modere vers les Flamans de leur avoir ottroye ung pardon
general par ou l'on esperoit que les Pays Bas se maintiendroient en
paix; et est l'on icy apres a depescher le dict escuyer pour s'en
retourner devers son maistre.

  [9] La solde du mois.

Mr l'Amyral a trouve moyen de fere passer jusques icy en grand
dilligence devers Mr le cardinal de Chatillon ung messagier, qui n'a
point aporte de lettres, mais seulement creance de bouche; de laquelle
je n'ay encores entendu le contenu, sinon que on m'a dict que c'est
pour les choses d'Allemaigne, et si n'ay rien sceu du dict homme
jusques a ce qu'il a este renvoye, car n'a este arreste que deux jours
icy, et s'en retourne, a ce qu'on dict, par Paris soubz quelque
passeport emprumpte.

     Ce XVIe jour de juing 1570.


     A LA ROYNE.

Madame, de ce que Mr l'evesque de Roz, deux jours apres que la Royne
d'Angleterre luy eust ottroye sa liberte, a este trouve partant de
nuit avec le comte de Southanton, jeune seigneur catholique; et de ce
qu'on se persuade que la bulle du Pape n'a este expediee sans le
consentement de Voz Majestez Tres Chrestiennes et du Roy d'Espaigne;
et qu'en mesmes temps milord de Morlay, principal seigneur
d'Angleterre, beau filz du comte Derby, estant appelle en ceste court
n'y est vollu venir, ains est passe dela la mer a Doncquerque;
plusieurs choses en ce royaume monstrent tendre a quelque alteration,
mesmes que, pour les dicts accidentz, icelluy comte de Soutanthon a
este mande et aussitot miz en arrest ez mains du capitaine de la
garde; et maistre Cormuaille, ancien conseiller, et plusieurs aultres
Catholiques ont este examinez et aulcuns d'eux miz en la Tour; et le
duc de Norfolc, qui attandoit quelque eslargissement, a este resserre.
Dont je crains aussi que les afferes de la Royne d'Escoce, qui
commancoient de s'acheminer, en soient de mesmes bien fort esloignez
et retardez, mais je feray, pour le regard de ce dernier, le mieulx
que je pourray envers la dicte Dame pour la fere passer, oultre en ce
qu'elle m'a commance d'accorder: et j'espere, Madame, que j'en
descouvriray demain asses son intention, bien que, pour l'absence du
comte de Lestre, ny elle ne vouldra m'en donner sa resolution, ny moy
cercher de l'avoir, si je sentz qu'il n'y face bon. Sur ce, etc.

     Ce XVIe jour de juing 1570.




CXVe DEPESCHE

--du XIXe jour de juing 1570.--

(_Envoyee expres jusques a la court par Jacques Tauriel._)

  Details d'audience.--Changement de conduite de la reine
    d'Angleterre.--Ses plaintes contre le pape.--Sa colere contre
    Marie Stuart et l'eveque de Ross.--Insistance de l'ambassadeur
    pour que le traite touchant l'Ecosse recoive son
    execution.--Declaration d'Elisabeth qu'elle va donner les
    ordres necessaires a l'effet de faire retirer ses troupes, et
    qu'elle consent a traiter de la restitution de Marie
    Stuart.--Motifs secrets qui font agir la reine
    d'Angleterre.--Nouvelles des protestans de France; leur desir
    d'en venir prochainement a une bataille decisive.


     AU ROY.

Sire, il n'est advenu sinon, ainsy que je l'avois pence, que je
trouverois a ceste heure la Royne d'Angleterre aultrement disposee que
lorsque je parlay a elle, le XXe du passe, non toutesfoys ez choses
qui sont particullieres de Vostre Majeste, car en celles la m'a elle
respondu comme les aultres foys; c'est de desirer toutjour la paix de
vostre royaulme et que son ambassadeur luy puisse bientost mander la
conclusion d'icelle, estant bien marrye qu'on la va ainsy prolongeant;
et qu'elle vouldroit bien scavoir si tout ce que les aultres, de leur
coste, disent que Vostre Majeste leur a offert est vray; et, quoy que
soit, que, comme Chrestienne, elle desire que vous les accommodiez en
leur religion, et, comme Royne, qu'ilz vous randent entierement ce
qu'ilz doibvent a vostre authorite.

A quoy je luy ay satisfaict, sellon que la lettre de Vostre Majeste,
du dernier du passe, m'a baille ample argument de respondre au tout,
avec ung sommaire recit de l'estat de votre armee, soubz la conduicte
de Mr le mareschal de Cosse, et des exploictz que Mr le mareschal de
Danville a faictz du coste du Languedoc; ce qui n'a este sans parler
des aprestz d'Allemaigne et des nopces du Cazimir, par maniere
toutesfoys de me demander ce que j'en scavois: et je n'ai obmiz de
mencionner aussi les levees du duc Jehan Guillaume de Saxe et de
Bronsouyc, comme elles commancoient de bransler pour Vostre Majeste.

Et a la dicte Dame faict venir, par deux foys, a propos de me dire que
l'Empereur luy a naguieres escript avec aultant d'abondance,
d'affection et de bienveuillance, comme au contraire le Pape s'est
esforce de luy donner ung bien mauvais salut par une sienne bulle, en
laquelle il l'appelle _flagiciorum serva_; mais que c'est chose de
quoy elle ne se soucye guieres, sinon qu'elle pense que tant
d'estranges et insolantz desordres, qu'on voyt advenir, presagent
bientost la fin du monde; et, avec un rire extraordinaire, m'a compte
la facon dont mylord de Morlay, estant desembarque a Donquerque, a
demande de parler au bourgemestre de la ville, se faisant ung des plus
avancez et des plus illustres seigneurs d'Angleterre.

Et se sont jusques la toutz noz propos passez bien fort gracieusement;
mais, quant c'est venu a toucher du faict de la Royne d'Escoce, il est
bien mal ayse, Sire, que je vous puisse dire en combien de facons la
dicte Dame a monstre qu'on l'avoit de nouveau exasperee et aigrie
contre elle et contre l'evesque de Roz; car luy ayant seulement suyvy
la teneur de voz lettres avec les honnestes satisfactions qui y sont,
elle, en commemorant ses bienfaictz vers sa cousine, m'a recite les
offances vieilles et nouvelles qu'elle a receu d'elle et de ses
ministres, et qu'elles luy estoient si griefves que, si elle les eust
tenues aussi veriffiees, il y a ung moys, comme elle faict
meintennant, elle n'eust heu garde d'entrer en nul trette des afferes
de la dicte Dame avec moy; et qu'elle entendoit que, nonobstant le
dict trette, Vostre Majeste faisoit embarquer quelques gens en
Bretaigne pour envoyer a Dombertrand, ce qu'elle remettoit bien a
vostre discretion, et vouldroit qu'il fut vray, car ne fauldroit plus
parler d'accord; toutesfoys qu'elle pence que c'est parce que je vous
ay mande l'acheminement de ces harquebuziers, que le comte de Sussex
avoit envoyez au comte de Morthon, en quoy je eusse bien faict de ne
me haster de le vous escripre sans en parler a elle ou a son
secretaire, qui m'eussent faict entendre que ce n'estoit aulcunement
pour se mesler des droictz du royaulme entre la Royne d'Escoce et son
filz, mais pour s'opposer a ceulx qui favorisoient et recepvoient ses
rebelles, et pour donner ayde a ceulx qui les vouloient chasser; que,
en ce que je lui avois dict que les Escoucoys estoient apres a vous
sommer de leur envoyer secours par vertu de voz alliances, qu'elle
croyoit bien que Ledinthon, qui avoit este le plus traystre de toutz a
sa Mestresse, conseilloit meintennant de ce fere, mais qu'elle pense
que Vostre Majeste n'escoutera de si meschantz subjectz que ceulx la,
et ne vouldra pour eulx oublyer une si rescente preuve d'amytie, comme
est celle qu'elle vous a monstree ez presentes guerres de vostre
royaulme, d'avoir rejecte toutes les persuasions qu'on luy a faictes,
et toutes les occasions qu'on luy a offertes, d'y pouvoir fort
incommoder voz afferes, et porter ung grand proffict aulx siens; que,
de ce que son ambassadeur vous avoit requiz de n'envoyer voz forces en
Escoce avec l'asseurance qu'elle n'y envoyeroit point les siennes,
que je croye fermement que tout ce qu'elle vous aura mande ou qu'elle
vous mandera par luy, elle l'acomplyra, mais qu'il fault considerer la
distance des lieux, et qu'il n'est possible de si tost executer une
parolle comme elle est dicte; qu'elle remercye Vostre Majeste du
commandement que m'avez faict de ne m'espargner d'aller jusques vers
la Royne d'Escoce, s'il est besoing, pour l'exorter qu'elle luy
veuille fere d'honnestes offres, et icelles acomplyr et inviolablement
observer; qu'elle ne fait doubte qu'elle ne promette asses, mais
qu'elle ne tiendra jamais; et que l'evesque de Roz est desja alle
devers elle pour luy parler, qui me relevera de ceste peyne, duquel
toutesfoys elle ne peult plus esperer aulcun bon office, et que
hardyment la Royne d'Escoce envoye ung aultre ministre, car celluy la
ne parlera jamais plus a elle.

De toutz lesquelz propoz de la dicte Dame, plains de courroux, voyant
que je ne pouvois recuillyr rien de certain, je luy ai demande s'il
luy playsoit point accomplyr les deux choses, qu'elle m'avoit
naguieres promises; de proceder dilligentment a la restitution de la
Royne d'Escoce et de retirer ses forces hors de son pays.

La dicte Dame, intermelant plusieurs aultres propos, m'a enfin
respondu que, pour l'honneur de Vostre Majeste, elle continuera et
paraschevera le trette avec la dicte Dame aussitost qu'elle luy aura
faict entendre son intention sur ce que l'evesque de Roz luy aura
dict; me touchant, en passant, que d'aultres foys elle luy avoit
escript que, s'il n'estoit trouve bon de la remettre avec
magnifficence et aparat en son pays, qu'elle estoit contante qu'on
l'envoyat priveement comme une qui retournoit aulx siens; en quoy
elle a toutjours vollu pourvoir que ce fut avec seurete de sa vie: et
quant a retirer ses forces, que je donne toute asseurance a Vostre
Majeste que, suyvant sa promesse, le comte de Sussex les a desja
revoquees a Barvych, hormiz quelque peu de gens, qu'il a miz a la
garde de deux chasteaux; lesquelz elle ne dellibere randre, qu'elle ne
soit satisfaicte des outraiges que luy ont faict ceulx a qui ilz
apartiennent.

A cella je luy ay replique que ce ne seroit retirer ses forces que de
laysser garnyson dans deux chasteaulx, et que je la pouvois asseurer
que Vostre Majeste ne s'armeroit jamais pour maintenir les rebelles
d'Angleterre, ainsy qu'elle, de son coste, disoit ne s'armer aussi
contre les droictz de la Royne d'Escoce: neantmoins de tant que ceste
alliance d'Escoce, qui a dure neuf centz ans a vostre couronne, vous
abstreinct d'assister meintennant l'auctorite de la Royne d'Escoce,
vostre belle soeur, contre ses propres rebelles; et y voulant elle, en
mesmes temps, poursuyvre les siens, qu'enfin vous viendriez aulx armes
et a la guerre entre vous contre votre propre vouloir et intention; et
que vous aviez trop plus de rayson de mettre garnyson dans Dombertrand
que elle d'en tenir dans Humes et Fascastel.

Elle allors m'a respondu qu'elle ne scavoit, a la verite, comment le
comte de Sussex en a use, ny quelles gens il a laysse dans ces
chasteaulx; mais que tout cella se pourra accommoder par le trette, et
qu'elle desire bien scavoir quelle responce Vostre Majeste me fera, et
ce que vous aurez respondu a son ambassadeur sur ce qu'elle, a
dernierement trette avec moy.

Et layssant ainsy ces propos, nous sommes passez a d'aultres plus
gracieulx, avec lesquels s'est finye ceste audiance, despuys laquelle
m'estant pleinct au secretaire Cecille de la dicte garnyson des deux
chasteaulx, il m'a respondu que ce n'estoit chose de consequence; car
n'y avoit que quarante hommes en l'ung, et vingt en l'aultre; et que
le trette mettroit fin a tout cella; me priant de continuer a fere
tousjours bons offices entre Voz Majestez, et qu'il contendra avec moy
de les fere encores meilleurs, s'il peult. Sur ce, etc.

     Ce XIXe jour de juing 1570.


     A LA ROYNE.

Madame, les propos, que Vostre Majeste verra, en la lettre du Roy, que
la Royne d'Angleterre m'a tenuz, procedent, a mon adviz, de l'une de
trois occasions et, possible, de toutes trois ensemble: la premiere,
des vehementes inpressions qu'on luy a donnees, et qu'on luy donne
encores, de ne se debvoir jamais tenir bien asseuree de la Royne
d'Escoce, dont aulcuns me disent que, quoy aussi que la dicte Dame me
promette, son intention, ny celle des siens, n'est de se despartyr
aucunement des premieres delliberations qu'ilz ont faictes sur ceste
paouvre princesse et sur son pays, sinon qu'ilz y soyent contrainctz
par la force; la seconde, qu'on l'asseure que le capitaine La Roche et
le capitaine Puygaillard sont desja embarquez a Suscivye, avec cinq
centz harquebouziers brethons, pour passer en Escoce: ce que la dicte
Dame m'a dict le scavoir bien au vray, mais qu'elle est bien advertye
aussi que, le IXe de ce moys, ils n'estoient encores bougez, et,
possible, a elle vollu ainsy braver lorsqu'elle s'est trouvee en plus
grand peur; et la troisiesme est qu'on luy a fort magniffie les
forces, qui sont en l'armee des Princes de Navarre et de Conde,
l'asseurant qu'elles sont suffisantes de travailler assez toutes
celles de Voz Majestez, sans qu'en puyssiez envoyer dehors.

Car, voycy, Madame, ce que j'entendz qu'on a miz par escript et
monstre a la dicte Royne d'Angleterre et puys publie, de main en main,
de la creance qu'a aportee le messagier de Mr l'Amyral. C'est que le
dict sieur Amyral fortiffie Roane, pour estre ung lieu tres oportun et
commode a maintenir la guerre, et y fere son magazin, et pour y
retirer ses mallades; et avoir ce passaige de Loyre a son
commendement, pour y pouvoir sans difficulte recuillyr les secours
d'Allemaigne et incommoder grandement toutz les aultres pays
d'alentour; que, oultre qu'il a avec luy les viscomtes, et les troupes
de gens de cheval et de pied qui estoient en Gascoigne, qui ne sont
petites, il a recuilly en Languedoc ung grand nombre de bien bons
soldatz, et que le comte de La Rochefoucault l'est venu trouver avec
huict centz chevaulx et deux mil harquebuziers, toutz gens d'eslite;
que de la Charite est arrive dans son camp une troupe de quatorze
centz bons hommes, toutz a cheval; que Mr de Lizy y est aussi arrive
d'une aultre part, avec douze centz harquebuziers et cinq centz
chevaulx, lesquelz il a recuilliz en revenant d'Allemaigne; et que
tout cella ensemble faict la plus brave armee de Francoys qui de
longtemps ayt este veue en France, oultre les reytres qu'il a, qui ne
sont guyeres diminuez; et qu'il ne desire rien tant que de venir a une
journee, laquelle il cerchera de donner bientost par toutz les moyens
qu'il luy sera possible; et que l'armee du Roy, que Mr le mareschal de
Cosse conduict, est composee de huict mil Suisses nouvellement levez,
car des vieulx n'en y a guieres plus, et de quatre mil Francoys, d'ung
nombre de reytres, qu'on paye a trois mil, qui ne sont que dix huict
centz, soubz la charge du jeune comte de Mensfelt, duquel il ne se
deffye pas trop, et d'envyron quatre mil chevaulx francoys; et qu'il a
este mande a Mr le mareschal de Damville de se joindre au sieur
mareschal de Cosse, affin de donner la bataille, laquelle neantmoins
semble qu'il la vouldra evitter; car s'est loge vers Dun le Roy, et se
couvre de la riviere d'Allye. Lesquelles nouvelles, comme elles
mettent en grand suspens les opinions des hommes, aussi suspendent
elles les delliberations des afferes; et croy qu'elles retarderont
ceulx que nous traictons icy meintennant, attendant ce qui pourra
succeder; mesmes que j'entendz que, parmy leurs esglizes, il est desja
ordonne de fere prieres et jeunes pour ceste prochaine bataille, tant
ilz pensent que les choses en sont prez; et encores que je m'asseure,
Madame, que si cecy est vray, Voz Majestez l'auront bien entendu
d'ailleurs, toutesfoys, pour l'inportance de l'affere, et pour le
dangier qu'aulcuns personnaiges d'honneur et de bien, qui conferons
quelquefoys ensemble, avons peur que puysse avenir, je n'ay vollu
differer de le vous mander incontinent par ce courrier expres, avec
les responses de la dicte Royne d'Angleterre. Et sur ce, etc.

     Ce XIXe jour de juing 1570.




CXVIe DEPESCHE

--du XXIe jour de juing 1570.--

(_Envoyee jusques a la court par Groignet, l'un de mes secretaires._)

  Message de la reine d'Angleterre, afin que le roi soit
    sur-le-champ averti qu'elle se considerera comme degagee de sa
    parole si l'expedition francaise, destinee a porter des secours
    en Ecosse, sort des ports de Bretagne.--Desir de l'ambassadeur
    que l'on ajourne cette expedition.--Nouvelles d'Allemagne, ou
    tout se prepare pour donner d'importans secours aux protestans
    de France.--_Lettre secrete a la reine-mere._ Dispositions
    prises par les protestans de France, en Angleterre et en
    Allemagne, dans le but de continuer la guerre avec vigueur.


     AU ROY.

Sire, les responces et adviz, que je vous ay escript despuys trois
jours, m'ont semble estre assez pressez pour les vous debvoir fere
scavoir par ung courrier expres, comme j'ay faict; et meintennant,
Sire, je suys instantment requiz par la Royne d'Angleterre de vous en
depescher encores ung, tout presentement, pour vous notifier ce que,
par ung sien secretaire, nomme maistre Sommer, elle m'a envoye dire
jusques en mon logis: c'est qu'elle avoit bonne souvenance des choses
naguieres accordees entre elle et moy, touchant la Royne d'Escoce, et
qu'elle estoit preste de les acomplyr tant a continuer et paraschever
le trette avecques elle, que a revoquer ses forces hors de son pays,
comme desja elle les avoit faictes retirer a Barvyc; mais que, ayant
tres certain advertissement comme il s'embarquoyt des compaignies en
Bretaigne pour les envoyer de della, qu'elle vouloit bien declairer a
Vostre Majeste que, si elles y passoient, elle se tenoit, d'ors et
desja, quicte et deschargee de la promesse qu'elle m'avoit faicte, et
qu'elle exploicteroit dans le dict pays par son armee, qui est
encores entiere et en estat, tout ce qu'elle verroit estre expediant
et a propos pour son service; et qu'elle continueroit de retenir la
Royne d'Escoce la ou elle est, sans plus entendre a nul trette
avecques elle; et, de tant que cella importoit beaulcoup a vostre
commune amytie, a laquelle elle avoit regrect d'y veoir intervenir
ceste alteration, me prioit que je vous en voulusse promptement
advertir par homme expres, qui peult retourner en dilligence, affin
que je l'en peusse resouldre.

Et bien, Sire, que j'aye respondu au dict Somer que j'avois
freschement receu une responce de Vostre Majeste, laquelle j'yrois
aporter a la dicte Dame, et j'esperois qu'elle la contenteroit, il n'a
laysse pourtant de percister que je debvois depescher promptement
devers Vostre Majeste; qui est l'occasion du voyage de ce mien
secretaire, par lequel je vous suplieray tres humblement, Sire, que,
en voz propos a l'ambassadeur d'Angleterre et en voz apretz de
Bretaigne, il vous playse monstrer toutjour que vous estes prestz
d'entretenir ce qui a este accorde en vostre nom a la dicte Dame, et
de differer l'embarquement et passaige de vostre secours en Escoce,
jusques a ce qu'aurez veu ce qui succedera du trette qu'elle a
commance avec la Royne vostre belle soeur; et qu'elle veuille achever
de retirer la garnyson qui est demeuree dans Humes et Fascastel, comme
elle a desja retire le principal de ses aultres forces du pays,
nonobstant que vous rescentiez beaucoup ce dernier exploict de ses
gens, qui ont abattu quatre maysons du duc de Chastellerault et brulle
toutz ses villaiges.

Et apres, Sire, que j'auray parle a la dicte Dame sur la bonne
responce, que m'avez commande luy fere par vostre depesche du Xe du
present, je feray entendre ce que j'auray peu comprendre de ses
propos, tant sur ce faict de la Royne d'Escoce que sur ce que la dicte
Dame peult avoir sceu des choses d'Allemaigne: d'ou j'entendz qu'elle
a freschement receu lettres, qui lui parlent de l'acheminement de
l'Empereur a Espire pour la diette; et comme la Royne d'Espaigne passe
oultre vers les Pays Bas, laquelle deux mil chevaulx allemans viennent
accompaigner jusques a Nimeguen, ou le duc d'Alve la doibt aller
recepvoir, et qu'elle meyne deux de ses petitz freres pour les passer
en Espaigne, (au lieu des deux aisnez) qui s'en retourneront sur les
mesmes vaysseaulx, qui la seront allez conduyre; et que les nopces du
Cazimir ont ete accomplyes, ou se sont trouvez treze mil chevaulx,
lesquelz on tient pour chose asseuree que s'acheminent incontinent en
France, au secours de Messieurs les Princes et Amyral; que les trois
electeurs laycs se sont liguez ensemble pour s'oposer aulx decrectz
qui pourroient estre faictz ou contre leur religion, ou contre les
libertez d'Allemaigne; et qu'il semble encores que c'est
principallement pour empescher que l'Empereur ne puysse fere creer son
filz roy des Romains, non sans quelque esbahyssement commant celluy de
Brandebourg s'est joinct a cella, veu qu'il est pensionnaire a six mil
escuz par an du Roy d'Espagne, et qu'il s'est toutjours monstre amy et
serviteur de la mayson d'Austriche; et que aus dictes nopces du dict
Cazimir a appareu quelque desordre de l'ung des deux ducz Jehan de
Saxe, Frederic ou Guillaume, qui sur quelque debat a vollu tuer le
comte Pallatin; et que quelque homme Gantoys a este prins et execute
pour avoir confesse qu'il estoit venu a la dicte assemblee, pour
donner un coup de pistolle au prince d'Orange. De toutes lesquelles
nouvelles, Sire, celle de la descente de ces Allemans en votre
royaulme me semble considerable, parce qu'il y a grand aparance qu'on
l'executera, si la paix ne se conclud bientost; et j'en ay icy de
grandz indices, et pareillement d'une armee de mer, qui se prepare par
ceulx de la nouvelle religion, de bon nombre de vaysseaulx pour fere
une descente de deux ou trois mil hommes en quelque lieu de Normandie,
Bretaigne ou Guyenne; et ne monstrent qu'ilz esperent encores, en
facon du monde, la dicte paix, bien que, tout a ceste heure, l'on me
vient de dire qu'il a este seme quelque bruict a la bource de ceste
ville qu'elle est desja conclue. Sur ce, etc.

     Ce XXIe jour de juing 1570.


     A LA ROYNE.

     (_Lettre a part du dict jour._)

Madame, ce n'est tant pour satisfere a la Royne d'Angleterre, que je
vous envoye presentement ce mien secretaire, comme pour vous aporter
ceste mienne lettre a part, par laquelle je veulx bien asseurer Vostre
Majeste que, sur la creance du messagier de Mr l'Admyral, duquel je
vous ay naguieres faict mencion, il a este tenu, dez dimanche dernier,
entre les principaulx, qui sont icy, de la nouvelle religion, Francoys
et Flamans, ung conseil bien fort secrect; duquel, a la verite, je
n'ay pas bien descouvert toutes les delliberations, mais ceulx cy scay
je bien de certain, c'est que, incontinent apres la tenue du dict
conseil, il a este depesche de par eulx, coup sur coup, deux
messagiers en Hembourg, pour y aporter les lettres de responce et de
credict, que de longtemps ilz se sont pourveuz icy pour fere leurs
payemens en Allemaigne; et que c'est pour fere incontinent marcher
leurs nouvelles levees; et qu'ilz sont apres a ordonner deux d'entre
eulx pour les aller trouver, affin de les conduyre et leur servyr de
mareschaulx de camp, jusques a ce qu'ilz seront arrivez en l'armee des
Princes; et estiment le nombre des dicts Allemans non moindre que de
douze a quinze mil chevaulx; et pour ordonner aussi ung general de
mer, d'entre les gentilhommes qui sont icy, pour l'envoyer bientost
fere une descente de deux mil cinq centz hommes, en quelque lieu de
Normandie ou Bretaigne, ou ilz ont intelligence; et que desja les
vaysseaulx, les vivres et tout l'apareilh de l'entreprinse est prest a
la Rochelle, ou s'yront joindre les vaysseaulx du prince d'Orange, qui
sont en ceste coste, et encores deux toutz nouveaulx qu'ung sien
serviteur a heu, despuys deux jours, permission d'aller armer et
equiper a Amthonne. Et semble qu'il y ayt icy aulcuns gentishommes
francoys qui, a regrect, feront ce voyage, et que, si Vostre Majeste
les vouloit gratiffier et les retirer au service du Roy, ilz
habandonneroient tres vollontiers l'aultre party, lequel aultrement
ilz sont contrainctz de suyvre; vous suppliant tres humblement,
Madame, de ottroyer au gentilhomme, pour qui le sieur de Vassal vous
aura parle, la seurete qu'il vous demande, laquelle j'estime que
reviendra au proffict de vostre service. Et faictes semblant, Madame,
s'il vous playt, que vous n'avez heu ces adviz de moy, aultrement il
sera dangier que je ne vous en puysse plus mander, s'ilz cognoissent
que j'aye tant de notice de ces afferes; car les dicts de la nouvelle
religion sont bientost advertys de tout ce que le Roy, et Vous, et
Monseigneur, dictes et faictes; et mesmes l'on m'a asseure que, en
France, oultre ceulx de l'aultre party, il y en a aulcuns, lesquelz on
ne m'a poinct nommez, qui ne sont point declairez de leur coste, qui
toutesfoys sont respondans de la paye de ces reytres, qui doibvent
venir.

Par ainsy, Madame, considerant l'estat des choses, et le peu de
confiance que Voz Majestez doibvent mettre en rien qui soit que en
Dieu seul, et en vous mesmes; et que la descente du Cazimir vous doibt
estre tres suspecte, pour l'alliance du duc Auguste, qui ne l'a prins
pour son gendre pour sa presente grandeur, ains possible pour celle ou
il aspire par les troubles des aultres estatz; et que la Royne
d'Angleterre ne fauldra d'incliner a leur entreprinse; je ne puys que
prier Dieu bien fort devottement qu'il vous doinct, Madame, a bientost
conclurre la paix, et la conclurre telle que la descente des Allemans
en soit bien certainement divertye, et Voz Majestez exemptes de toute
surprinse, deception et dangier. Et sur ce, etc.

     Ce XXIe jour de juing 1570.

   Je vous puys asseurer, Madame, que ceulx de la nouvelle religion,
   qui sont icy, ne s'attendent aucunement a la paix, ains a
   continuer la guerre; et semble que l'ambiguite et la longueur,
   dont l'on procede a vous rendre response sur les articles de la
   dicte paix, n'est que pour gaigner le temps et attandre leur
   secours.




CXVIIe DEPESCHE

--du XXVe jour de juing 1570.--

(_Envoyee expres par Jehan Monyer, postillon, jusques a Calais._)

  Retard apporte a la designation d'une audience demandee par
    l'ambassadeur.--Interrogatoire subi par l'eveque de Ross devant
    le conseil d'Angleterre.--Conditions arretees dans ce conseil
    au sujet du traite qui peut etre conclu avec la reine
    d'Ecosse.--Nouvelles d'Allemagne.--Avis donne au roi d'une
    entreprise qui se prepare pour operer une descente en France.


     AU ROY.

Sire, affin de mettre la Royne d'Angleterre hors de la peyne, ou elle
est, de l'aprest qu'on luy a dict que Vostre Majeste faict en
Bretaigne pour envoyer des gens en Escoce, je luy ay, dez mardy
dernier, envoye demander audience, pour luy fere veoir vostre bonne
responce la dessus en la facon que par voz lettres, du Xe de ce moys,
il vous playt me le commander; et le secretaire Cecille, ayant confere
avecques elle, m'a respondu qu'elle ne me la pouvoit si tost ottroyer,
a cause qu'elle se trouvoit mal, comme a la verite elle faict, de sa
jambe, mais que je luy pourrois escripre cella mesmes que j'auroys a
luy dire. Dont de tant, Sire, qu'on m'a adverty qu'il y a de
l'artiffice en cella, pour fere tremper l'evesque de Roz, et pour fere
en sorte que la dicte Dame renvoye cependant ses forces en Escoce, et
qu'elle face jetter de ses grandz navyres en mer, pour la persuasion
qu'on luy donne que, nonobstant voz bons propoz, qu'avez tenuz a son
ambassadeur, vous ne lairrez d'envoyer gens par della; j'ay escript ce
matin a la dicte Dame que, de tant qu'une lettre ne pourroit suffire
pour tout ce que j'avois a luy dire, ny me raporter sa responce, et
que les propos, que j'avois a luy tenir de vostre part, n'estoient
toutz que pour son contantement, que je me garderoys de les employer
ny par escript, ny par presence, en actes si contraires, comme seroit
d'en travailler sa sante, et que partant j'attendrois fort paciemment
et de bon cueur la commodite de sa convalescence; laquelle je prioys
Dieu de luy donner bientost et bien parfaicte.

Je ne suis trop marry, Sire, de ce retardement parce que le comte de
Lestre et ceulx, qui portent faveur a ceste cause, seront cependant de
retour; en l'absence desquelz ayantz les aultres ouy l'evesque de Roz
sur le faict, dont on le chargeoit, d'avoir trette en secret avec le
comte de Surampthon, et ayantz vollu aussi tirer de luy ce qu'il
aportoit de l'intention de sa Mestresse, sans l'admettre a la presence
de la Royne d'Angleterre, apres qu'il s'est bien descharge de l'ung,
et qu'il leur a heu remonstre qu'il ne pouvoit fere l'aultre pour
aulcunes choses secrectes qu'il ne pouvoit commettre qu'a elle mesmes,
ilz se sont desbordez jusques la de luy dire qu'ilz ne se soucyoient
pas tant de l'advancement de ceste matiere qu'ilz le vollussent
presser de la leur proposer; mais, de tant que la Royne d'Escoce et
luy, qui est son ministre, et toutz les princes qui parlent pour elle,
estoient papistes, et par ainsy ennemys de leur Mestresse et de son
estat, qu'ilz tenoient pour tres suspect tout ce qui se trettoit de sa
restitution; a l'ocasion de quoy il falloit, avant toutes choses,
qu'elle et luy fissent profession de la religion reformee, et bien
qu'ilz y ayent mesle quelque soubzrire, ce n'a este toutesfoys sans
parolles vehementes pour essayer s'ilz pourroient gaigner ce point.

En quoy le dict sieur evesque a use de saiges responces, qui seroient
longues a mettre icy; mais cependant j'ay descouvert, Sire, comme ne
pouvant ceulx cy vaincre le desir, que leur Mestresse a de sortyr de
cest affere, qu'ilz se sont delliberez de se tenir fermes et resoluz
aux condicions qui s'ensuyvent: Que la religion protestante soit
establye et confirmee en Escoce; que la Royne d'Escoce se doibve
obliger, par serement solemnel, et fere obliger les siens, qu'elle
n'entendra jamais a nul party de mariage, sans l'expres consantement
de la Royne d'Angleterre; qu'elle chassera les rebelles anglois, qui
se sont retirez en son pays, sans jamais plus en recepvoir, et que
desormais ilz seront randuz mutuellement par l'ung prince a l'aultre
sans contradict; qu'elle cedera a la Royne d'Angleterre, et aulx
descendans qui procederont d'elle, tout le droict et tiltre qu'elle
pretend a ceste couronne; qu'elle declairera, d'ors et desja, pour son
successeur a celle d'Escoce et a ses droictz pretanduz de ceste cy son
filz le Prince d'Escoce; que le dict Prince sera mene pour etre nourry
en Angleterre soubz quelque promesse, que la dicte Royne d'Angleterre
fera, de le declairer pareillement son successeur immediat apres elle,
au cas qu'elle n'eust point d'enfans; que ligue sera faicte, offencive
et deffencive, entre les deux roynes et leurs royaulmes a jamais, a
laquelle sera donne lieu a Vostre Majeste d'y pouvoir entrer si bon
vous semble, mais soubz des condicions que je n'ay encores peu bien
scavoir quelles elles sont; qu'il ne sera loysible d'introduyre nul
estrangier en armes, d'ou qu'ilz soient, dans le pays, ny par quelque
couleur ou pretexte que ce puisse estre; et, finalement, que Vostre
Majeste baillera ostaiges, a estre icy quelque temps, pour la seurete
des choses susdictes.

Je n'ay encores, Sire, donne cest adviz a l'evesque de Roz, lequel
aussi n'a pas heu loysir de me conferer les offres qu'il aporte de sa
Mestresse; mais Vostre Majeste, s'il luy playt, me commandera de bonne
heure sa bonne vollonte la dessus, affin que je me trouve bien prepare
d'icelle, quant il en sera temps; car j'espere que nos amys vaincront
l'opiniastrete de noz ennemys de ne demeurer trop fermes sur si dures
condicions comme seroient toutes celles icy ensemble.

Au surplus, Sire, il se continue fort que ceste nuee d'Allemans des
nopces du Cazimir yra estre ung orage en vostre royaulme au secours
des Princes et de l'Amyral, ayant le comte Pallatin escript par deca
que en la dicte assemblee ne seroit rien obmiz de ce qui apartiendroit
au secours de leur religion en France; duquel secours, pour
l'incertitude de l'intention du duc Auguste, les determinations
n'avoient peu prendre aulcune bonne resolution jusques a ceste heure;
qu'il avoit declaire que le sien seroit le premier prest, et qu'il
l'envoyeroit a ses despens. Et estime l'on que la dicte assemblee des
nopces a este principallement projettee pour estre une contrediette de
celle que l'Empereur a assignee a Espire, affin de resouldre, de eulx
mesmes et sans le dict Empereur, les afferes d'Allemaigne a la
devotion des trois ellecteurs laycs, qui semblent avoir tire celluy de
Colloigne eclesiastique a leur party; et pour ordonner aussi de
l'establissement de leur religion en France et en Flandres, mais
surtout pour empescher que l'ellection du roy des Romains ne se puisse
fere en la personne du filz, ny du frere de l'Empereur, non sans
quelque opinion qu'ilz veuillent, entre eulx et de leur propre
authorite, nommer le dict Auguste roy des Romains. Et de tant, Sire,
que, de jour en jour, me viennent plusieurs indices que ceulx de la
nouvelle religion ont une descente en main en quelcun de voz portz ou
places de mer de della, ou ilz pretendent mettre deux mil cinq centz
hommes en terre, et qu'a cest effect ilz aprestent ung grand armement
a la Rochelle; et que je scay que les vaysseaulx du prince d'Orange,
qui sont en ceste mer estroicte, s'y preparent; aussi que j'entendz
qu'ilz sont sur la delliberation s'ilz convyeront les Anglois d'estre
de la partie, lesquelz tiennent quatorze grandz navyres et plusieurs
aultres vaysseaulx en estat, et grand nombre d'hommes enrolles pour
quelque effect; je vous suplye tres humblement, Sire, qu'il vous
playse advertyr incontinent les gouverneurs de Normandie, Picardie,
Bretaigne et Guyenne, car je ne scay proprement ou s'adresse leur
entreprinse, qu'ilz ayent a y prendre garde et se preparer si bien
qu'ilz ne puissent estre surprins. Sur ce, etc.

     Ce XXVe jour de juing 1570.




CXVIIIe DEPESCHE

--du XXIXe jour de juing 1570.--

(_Envoyee expres jusques a Diepe par Brogle, messagier._)

  Audience.--Discussion des affaires d'Ecosse.--Promesse de la
    reine d'arreter toute hostilite, et d'entendre les propositions
    de l'eveque de Ross.--Desir manifeste par Elisabeth de voir la
    paix retablie en France.--Communication faite par la reine a
    l'ambassadeur des nouvelles qu'elle a recues d'Allemagne.


     AU ROY.

Sire, s'estant la Royne d'Angleterre asses tost repentye de ne
m'avoir, le XXIIIe du present, ottroye audience, elle m'a mande, le
deuxieme jour apres, que je la vinse trouver quant il me plairroit; et
se sont, la lettre qu'elle me faisoit escripre la dessus par le
secretaire Cecille et la mienne, que pour cest aultre effect je luy
escripvois, laquelle elle a heu bien agreable, rencontrees en chemin,
dont je suys alle trouver la dicte Dame le XXVIe de ce moys a Otlant;
ou m'ayant faict appeller en sa chambre privee, en laquelle elle
estoit en habit de mallade, ayant sa jambe eu repoz, apres m'avoir
compte de son mal, et faictes ses excuses de ne m'avoir peu si tost
ouyr comme je l'avois desire, je luy ay ramentu les choses cy devant
accordees entre nous, et comme je n'avoys failly, suyvant son desir,
de depescher ung homme expres pour aporter a Vostre Majeste la
declaration que sur icelle elle m'avoit envoye notiffier par son
secretaire Sommer; laquelle declaration je luy voulois bien dire que
je ne l'avoys peu trouver guieres mauvayse, encore qu'il y eust
quelque peu de menace, parce qu'il y avoit aussi de la franchise et
une vraye demonstration qu'elle faisoit de vouloir evitter toute
alteration entre Voz Majestez, dont j'esperois que ce qu'elle
entendroit meintennant de vostre intention en cella la contanteroit.

Et ainsy, Sire, je luy ay recitte mot a mot le contenu de vostre
lettre du Xe de ce moys, non sans qu'elle ayt donne une claire
cognoissance, sans en rien dissimuler, qu'elle recepvoit ung singulier
playsir de ce que je luy disoys; m'ayant tout aussitost prie bien fort
expressement de luy en vouloir bailler aultant par escript, affin de
le monstrer a quelques ungs de ses conseillers, qui luy disoient
qu'elle ne debvoit laysser de proceder et pourvoir aulx afferes
d'Escoce, tout ainsy que si Vostre Majeste ne luy avoit rien faict
promettre par moy, ny luy mesmes rien dict a son ambassadeur: car
croyoient que vous n'aviez aulcune vollonte d'en rien observer, ainsy
que voz aprestz de Bretaigne, qui ne cessoient pour cella, leur en
donnoient asses bon tesmoignage; ce neantmoins qu'elle s'en vouloit
reposer en vostre parolle, comme d'ung magnanime Roy et Prince
vertueux et saige, qui regardiez a conserver l'amytie des princes voz
voysins, entre lesquelz ce seroit elle qui vous randroit la sienne
plus parfaicte et accomplye; et qui, oultre le remercyement tres grand
qu'elle vous fesoit de l'esgard qu'avez heu maintennant a icelle, vous
cognoistriez qu'elle ne l'auroit moins ferme en l'observance de ses
promesses qu'elle s'asseuroit de la perseverance de la vostre, en
celles que vous luy faysiez.

J'ay suyvy, Sire, a luy dire qu'elle trouveroit toutjour toute seurte
et verite en voz parolles et en celles de la Royne vostre mere, et que
toutz les jours il luy viendroit nouvelles preuves, que Voz Majestez
n'avoient aultre intention que de vivre en grande unyon de paix, et de
toute bonne intelligence avecques elle; bien que je luy vollois
confesser tout librement que, le lendemain de l'aultre audience
qu'elle m'avoit donnee a Amthoncourt, je n'avoys failly de vous fere
une depesche, non pour aigryr ainsy les matieres, comme il m'avoit
semble que je l'avois trouvee elle aigrye et changee en peu de jours,
(ce que je n'atribuoys aulcunement a elle, ains a d'aultres, qui
avoient fort a regrect la bonne unyon de Voz Majestez), mais que je ne
vous avois pas vollu celler ce qu'elle m'avoit resoluement dict de
vouloir en toutes sortes retenir les deulx chasteaulx de Humes et
Fascastel, jusques a ce que ceulx a qui ilz apartiennent eussent
satisfaict a l'obligation des frontieres; et que meintennant j'avois
a la requerir tres instantment de deux choses: l'une, que, de tant que
Vostre Majeste avoit tant vollu defferer a nostre accord qu'ayant ung
armement tout prest pour le secours d'Escoce, et les Escoucoys sur le
lieu qui vous requeroient de l'envoyer, et qui vous remonstroient le
gast, le bruslement et la demolition de leurs maysons nobles du pays,
et la detention de leur Royne en Angleterre; et que, nonobstant tout
cella, vous aviez differe et quasi interrompu le dict secours pour luy
complayre, qu'elle, de sa part, vollut entierement retirer ses forces
hors du dict pays, comme elle me l'avoit promis, et nommeement celles
qu'elle avoit encores dans les deux chasteaulx; la segonde chose
estoit qu'ayant Mr l'evesque de Roz aporte toute l'intention et ung
ample pouvoir de tretter et conclurre toutes choses avec elle pour sa
Mestresse, qu'elle y vollut meintennant proceder, ainsy dilligemment
qu'elle vous avoit promiz de le fere, sans plus remettre la matiere en
longueur.

Sur lesquelles deux choses, Sire, nous avons heu beaucoup de
contention, et n'ay, pour le regard de la premiere, peu obtenir rien
de mieulx que ce que la dicte Dame vous prie, Sire, de vouloir laysser
les loix de leurs frontieres aller leur cours accoustume, suyvant
lequel, le differant des dicts deux chasteaulx et des aultres
attemptatz doibvent estre vuydez par les gardiens d'icelles, qui ne
fauldront de randre lors les dicts deux chasteaulx, sans que cependant
ceulx qui sont dedans facent nul acte d'hostillite, qui estoit une
rayson que, quand elle seroit vostre vassalle, vous ne la luy pouviez
bonnement reffuzer; et, quant au segond, encor qu'elle eust propose de
ne veoyr jamais l'evesque de Roz pour des occasions, lesquelles il
n'avoit peu ny nyer ny excuser, que neantmoins elle me promettoit de
l'ouyr dans deux ou trois jours; et qu'aussitost que le sir de
Leviston, lequel nous avions depesche en Escoce, seroit de retour avec
les aultres commissaires escoucoys, elle vacqueroit sans aulcune
intermission aulx afferes de la dicte Dame.

Apres lequel propos estimant, Sire, que je ne le debvois pour ceste
fois poursuyvre plus avant, la dicte Dame m'a dict d'elle mesmes
qu'elle desiroit fort que, la premiere foys que je retournerois vers
elle, je lui peusse aporter la conclusion de la paix de vostre
royaulme, estant bien marrye qu'elle alloit ainsy traynant.

Je luy ay respondu que je n'avoys nul plus grand desir que de la
pouvoir satisfaire en cella, et que ceste sienne bonne intention
obligeoit Vostre Majeste et tout vostre royaulme beaucoup a elle, ne
faysant doubte, quant elle y pourroit ayder de quelque chose, qu'elle
ne le fyst.

"Il n'y a, respondit elle, nulle oeuvre en ce monde ou je m'employasse
plus vollontiers, ny ou je courusse de meilleur cueur, encores que je
soys boyteuse, que je ferois a celle la, et que de ce j'en asseurasse
Vostre Majeste."

J'ay la dessus passe oultre a luy dire que je craignois bien que ceste
longueur peult admener quelque chose entre deux, et attirer encores
possible en vostre royaulme une partie de ces Allemans, qui s'estoient
trouvez aux nopces du duc Cazimir; et qu'elle scavoit bien ce qui en
estoit, qui seroit ung bon tour de bonne soeur si elle vous en vouloit
advertyr, comme je luy vouloys bien dire que la condicion de la cause
et celle de sa qualite, qui estoit Royne, l'obligeoient de le fere, et
mesmes d'empescher qu'il ne se preparat rien pour soubstenir
l'opiniastrette et obstination de voz subjectz contre vous, qui
n'estoit exemple que pernicieulx pour elle mesmes.

Elle m'a respondu qu'elle ne scavoit pas entierement tout ce qui en
estoit, mais que l'Empereur luy avoit bien escript que, par pretexte
du secours de la nouvelle religion en France, il s'estoit faicte une
plus grande assemblee a ces nopces du Cazimir, que ne requeroit
l'ordre des maryez, et qu'il monstroit par sa lettre qu'il la tenoit
fort suspecte pour luy mesmes; adjouxtoit d'aultres gracieulx propos
de ce qu'il avoit veu maryer son frere l'archiduc, encor qu'il l'eust
d'aultres foys tout dedye a elle, mais qu'il la prioyt que les dictes
nopces ne luy fussent d'aulcune jalouzie, car elles n'empescheroient
qu'il ne fut encores tout sien; et que par le propos de la dicte
lettre et par plusieurs aultres indices elle croyoit asseureement
qu'il y auroit ung nouveau secours d'Allemans pour ceulx de la
Rochelle, si la paix ne succedoit. Et par ce, Sire, qu'il seroit trop
long de mettre icy toutz les aultres propoz qu'avons heu en ceste
audience, je les remettray a une aultre foys; et adjouxteray seulement
ung mot de la reception de vostre depesche du XIXe de ce moys, par le
Sr de Vassal, et du voyage que faictes fere par deca au Sr de Poigny,
lequel nous mettrons peyne de l'aprofitter le mieulx qu'il nous sera
possible. Sur ce, etc.

     Ce XXIXe jour de juing 1570.




CXIXe DEPESCHE

--du Ve jour de juillet 1570.--

(_Envoyee expres jusques a la court par le Sr de Sabran._)

Resolutions d'Elisabeth de maintenir l'accord fait au sujet de
l'Ecosse, et d'entrer en negociation sur la restitution de Marie
Stuart.--Espoir de la prochaine liberte du duc de Norfolk.--Etat de la
negociation des Pays-Bas.--_Memoire general_, sur les affaires
d'Angleterre.--Bienveillance montree par Elisabeth aux seigneurs
catholiques.--Condition mise a la liberte du duc de Norfolk.--_Memoire
secret._ Communication faite par l'ambassadeur a la reine d'Angleterre
de la reponse du roi sur les articles proposes pour la restitution de
Marie Stuart.


     AU ROY.

Sire, pour avoir Vostre Majeste et la Royne, vostre mere, ainsy
vertueusement parle, comme vous avez, a l'ambassadeur de la Royne
d'Angleterre; et pour m'avoir commande de declairer icy a elle vostre
resolue intention de ne vouloir habandonner aulcunement la Royne
d'Escoce, ny les afferes de son royaulme; il est advenu que la dicte
Dame a cesse d'en poursuyvre plus avant l'entreprinse par la force, et
qu'elle s'est condescendue d'en venir au trette, duquel je vous ay
desja envoye le commancement. Il est vray, Sire, que, despuys dix
jours, l'on luy a si bien faict acroyre que, nonobstant vostre
promesse, vous ne larriez d'envoyer des gens en Escoce, que la dicte
Dame, changeant de delliberation, avoit desja mande au comte de Sussex
de rentrer de rechef avec son armee en pays, et d'y saysir toutes les
places qu'il pourroit; et a l'amyral Clynton de getter promptement six
grandz navyres en mer, non pour aller attaquer la flotte des Francois
au combat de main, laquelle ilz entendoient estre pourveue de deux
mil bons harquebouziers, mais pour la mettre a fondz a coups de canon,
s'il estoit possible; et mande davantaige que le sir de Leviston,
lequel nous avions depesche vers le duc de Chastellerault et vers les
aultres seigneurs escoucoys, pour leur apporter nostre accord, fut
arreste aulx frontieres; et qu'au reste elle ne tretteroit ny
admettroit jamais plus l'evesque de Roz en sa presence; s'esforceans
encores ceulx, qui menoient ceste mauvaise pratique, de me fere
retarder mon audience, affin que je ne peusse asses a temps y
remedier; dont a este asses mal ayse, Sire, de retirer la dicte Dame
de ceste opinion. Neantmoins, j'ay miz peyne de luy dire et encores de
luy bailler par escript, si a propos, la responce de Vostre Majeste du
Xe du passe, et de l'asseurer tant de la seurte et verite qu'elle
trouveroit toutjour en voz promesses, que, oultre les choses que je
vous ay desja mande qu'elle m'avoit en presence lors accordees, voicy,
Sire, ce que de ceste vostre bonne responce s'en est despuys ensuyvy:

Que la dicte Dame a escript au comte de Sussex de casser son armee et
se retirer luy a Yorc, laissant quelques compaignies aulx gardiens des
frontieres, et une petite garnyson dans Humes et Fascastel; qu'elle a
ordonne a son admyral de ne getter nulz navires dehors, ains de fere
cesser pour ceste heure tout l'armement et apareil d'iceulx; qu'elle a
mande au comte de Lenoz, qui estoit a Lislebourg, avec trois centz
Escoucoys entretenuz aux despens de la dicte Dame, de se retirer a
Barvyc; qu'on n'eust a donner aulcun empeschement au sir de Leviston
en la frontiere, ains de luy laysser librement poursuyvre son voyage;
et finalement, suyvant sa promesse, qu'elle a si paciemment ouy
l'evesque de Roz, et si favorablement receu des ouvrages, qu'il luy a
presentez de la part de sa Mestresse, lesquelz elle mesmes avoit
faictz de sa main, qu'il m'a dict n'avoir jamais heu une plus benigne
audience de la dicte Dame ny plus pleyne de satisfaction, qu'il a
faict ceste foys, avec promesse que, aussitost que le sir de Leviston
et aultres commissaires escoucoys seront arrivez, qu'elle procedera en
toute dilligence aulx afferes de la Royne d'Escosse. Et si, semble,
Sire, que le duc de Norfolc ayt aussi asses advance le faict de sa
liberte, et qu'il est en termes d'estre bientost remiz en son logis de
ceste ville, soubz quelque soubzmission qu'il pourra fere a la dicte
Dame.

Au surplus, Sire, de tant qu'il se trouve meintennant beaucoup de
diminution et de deschet en la merchandise d'Espaigne, qui a este
arreste par deca, et que ceulx cy ne la veulent fere bonne, ny veulent
pareillement estre tenuz de celle des treze ourques, que ceulx de la
Rochelle en ont emmene pour leur part, il semble que leur accord avec
le duc d'Alve n'est pres d'estre faict; mesmes que une ordonnance, de
nouveau publiee en Flandres contre les Anglois, monstre que le duc en
est asses esloigne, bien que par aultres moyens il en faict de plus en
plus attaicher la pratique, affin de la faire tumber a son poinct,
ainsy qu'on attand la dessus des commissaires de Flandres qui doibvent
bientost arriver; et ceulx cy desirent tant d'en sortyr qu'il semble
qu'a la fin ils se layrront plyer a ce que le dict duc vouldra, comme
desja la dicte Dame lui a offert cinquante mil escuz du sien; mais la
demande passe ung million. Les sollicitations et dilligences de ceulx
de la nouvelle religion ne s'intermettent d'une seulle heure, ce qui
faict acroyre au monde qu'ilz scavent tres bien que le propos de la
paix sera acroche a quelque difficulte, et que la guerre sera encores
continuee. Sur ce, etc.

     Ce Ve jour de juillet 1570.

   INSTRUCTION AU DICT SR DE SABRAN des choses qu'il fault fere
   entendre a Leurs Majestes, oultre les lettres:

   Que la Royne d'Angleterre est bien fort sollicitee d'interrompre
   la paix de France par aulcuns, qui luy font acroyre, qu'aussitost
   que le Roy l'aura conclue, il se ressouviendra des mauvais
   deportemens, dont les Anglois, durant ceste guerre, ont use, par
   mer et par terre, a la Rochelle, icy, et en Allemaigne, contre
   luy; ce qui n'est toutesfoys leur principalle craincte, ains
   qu'avec la dicte paix s'en ensuyve l'accomodement des afferes de
   la Royne d'Escoce, laquelle ilz cerchent de ruyner, pour preferer
   a son tiltre, de la succession de ceste couronne, ses aultres
   competiteurs qui y pretendent.

   Mais comme la dicte Royne parle toutjour en fort bonne facon de
   la dicte paix, aulcuns m'ont asseure que, a bon escient, elle la
   desire, et qu'elle vouldroit en toutes sortes que la querelle des
   subjectz fut bien esteincte au proffict et advantaige du Roy, ny
   les afferes d'Escoce ne la peuvent mouvoir au contraire, parce
   qu'elle veult, commant que soit, sortir d'iceulx; et seulement
   elle crainct que le Roy et le Roy d'Espaigne s'accordent a sa
   ruyne, car aultrement elle estime bien que, se concluant la paix
   en France, le Roy recepvra en grace ceulx de ses subjectz, qui
   ont senty quelque faveur et support d'elle, et que ceulx la
   seront toutjour moyen que la dicte paix soit aussi entretenue
   entre la France et l'Angleterre.

   Et la cause de luy fere ainsy souspeconner, que l'intelligence
   des deux Roys soit a son dommaige, procede de la bulle; car ne
   peult croyre que, sans leur consentement, le Pape l'ayt oze
   expedier ainsy rigoureuse contre elle comme elle est; joinct que
   le duc d'Alve se tient a ceste heure trop plus ferme sur l'accord
   des prinses qu'il ne faisoit, et a monstre une tres grande
   anymosite contre les Anglois par une ordonnance, qu'il a faicte
   tout de nouveau publier contre eulx; et si, voyent les dicts
   Anglois qu'il se pourvoyt de beaulcoup plus de forces par mer et
   par terre, qu'il ne leur semble estre besoing pour la reception
   ou conduicte de la Royne d'Espaigne; ce qui leur donne occasion
   de croyre qu'il ayt quelque entreprinse sur ce royaulme;
   entendans mesmement que le Roy d'Espaigne est fort a bout de ses
   Mores, et que toutz les Catholiques, qui s'absentent d'icy, vont
   a recours a luy.

   A l'occasion de quoy j'ay prins, entre deux, l'oportunite de fere
   recepvoir, le mieulx que j'ay peu, a la dicte Dame les honnestes
   expedians et moyens, que le Roy luy a offertz, sur ce qu'ilz
   peuvent avoir a demesler l'ung avecques l'aultre; dont semble que
   enfin elle se lairra conduyre a quelque rayson, et m'a l'on
   asseure que, en l'endroit des Francoys, Allemans et Flamans, de
   la nouvelle religion, qui sont icy, elle a faict, despuys cinq ou
   six jours, des demonstrations asses expresses qu'elle desiroit la
   paix de France; et pareillement a monstre, touchant les choses
   d'Escoce, qu'elle vouloit contanter le Roy; et a commande a ceulx
   de son conseil de me donner satisfaction sur les choses
   raysonnables que je leur pourray demander pour les subjectz de Sa
   Majeste.

   Non que, pour tout cella, je cognoisse que ceulx du dict conseil,
   qui portent le faict de la religion nouvelle, aillent en rien
   plus froidz ny plus remiz que de coustume, ny que les principaulx
   agentz, qui sont icy pour ceste cause, intermettent une seule
   sollicitation ny dilligence vers eulx, ny a tenir souvant conseil
   avecques les ministres, pour envoyer lettres et messaigiers de
   toutz costez et pour recouvrer pollices de credit pour
   Allemaigne, ensemble pour pourvoir, par mer et par terre, a tout
   ce qu'ilz pensent estre besoing pour continuer la guerre, me
   venans confirmez de plus en plus les adviz, que j'ay desja
   mandez, qu'il s'apreste ung nouveau secours d'Allemans pour eulx,
   et qu'ilz preparent une descente par mer en quelque lieu de
   Normandie, Picardie ou Bretaigne; dont je crains bien que ung des
   serviteurs de Mr de Norrys, nomme Harcourt, qui est Francoys,
   lequel a este naguieres depesche d'icy vers son maistre, ayt heu
   commission de passer pour cest effect plus avant jusques en
   Allemaigne, ou jusques au camp des Princes.

   Neantmoins la demonstration de la dicte Dame est, pour ceste
   heure, de vouloir trop plus entretenir l'esperance des
   Catholiques en son royaume que d'essayer de la leur rompre, ny de
   les mettre en aulcune souspecon des Protestans, ayant par son
   garde des sceaux, en l'audience du dernier jour du terme passe,
   faict dire a l'assemblee qu'elle avoit ung tres grand regret de
   veoir que ses subjectz catholiques se monstrassent intimidez pour
   leur religion, ny qu'il y en eust qui, pour cause d'icelle,
   s'absentassent, comme ilz faisoient, de son royaulme; et qu'elle
   les vouloit toutz admonester de bon cueur de deposer ceste peur,
   et de prendre telle asseurance d'elle, qu'elle n'innoveroit ny
   permettroit estre innove rien des ordonnances sur ce establyes
   par ses Parlementz et Estatz, soubz lesquelles son royaulme avoit
   desja vescu plusieurs ans en grand repos, et qu'elle n'entendoit
   en facon du monde que les Catholiques fussent forcez en leurs
   consciences.

   Dont despuys, la dicte Dame, entendant qu'on avoit rigoureusement
   examine et tenu asses estroict le sir Jehan Cornouaille, jadis
   conseiller de la Royne Marie, et trois aultres personnaiges
   d'asses bonne qualite, qu'on avoit envoye a la Tour pour estre
   cognuz affectionnez catholiques, elle s'en est asprement prinse a
   ceulx qui l'avoient ose fere; et, pour leur fere plus de honte,
   elle a ottroye que le dict Cornouaille puysse venir luy baiser la
   main, pour le renvoyer libre en sa mayson, et a commande que les
   aultres soyent tirez de la Tour.

   Et, encor qu'on luy ayt vollu imprimer beaucoup de nouvelles
   souspecons du comte d'Arondel, de milord Lomeley, du viscomte de
   Montegu et d'aulcuns aultres seigneurs reputez catholiques, qui,
   pour ceste cause, s'estoient tenuz retirez, elle n'a laysse de
   les envoyer querir avecques faveur; et n'a rejette les propos que
   eulx mesmes et d'aultres luy ont meu sur la liberte du duc de
   Norfolc, nonobstant que, ez quartiers de son duche, ayent este
   naguieres surprins deux gentishommes, asses familiers et
   serviteurs de sa mayson, qui pratiquoient de soublever le peuple
   et se saysir du chasteau de Farlin, qui est la principalle
   forteresse du pays.

   Et semble que le dict duc seroit desja delivre, sans la
   competance ou en sont le comte de Lestre et le secretaire
   Cecille, lesquelz veulent chacun en avoir tout le gre, et estime
   l'on que le comte soit marry de ce que n'ayant peu conduyre ce
   faict avant son partement, il ayt trouve, a son retour, que le
   dict Cecille l'avoit bien fort advance, lequel, a ce que
   j'entendz, a tenu un tel moyen vers sa Mestresse: c'est de luy
   avoir persuade qu'elle debvoit conceder l'eslargissement du dict
   duc, s'il luy declaroit par une lettre, escripte et signee de sa
   main, qu'il confessoit l'avoir offancee en ce que, sans son sceu,
   il avoit preste l'oreille au mariage de la Royne d'Escoce, bien
   qu'il eust toutjours estime que c'estoit pour la seurte d'elle et
   pour le repoz de son royaulme, mais puysqu'elle n'estimoit qu'il
   fut ainsy, et qu'il s'apercevoit a ceste heure qu'il estoit asses
   aultrement, il s'en despartoit entierement et pour jamais, et
   promettoit de n'entendre a cestuy, ny a nul aultre mariage, en sa
   vie, que ce ne fut avec le conge et bonne grace de la dicte Dame:
   lequel expediant je croy qui sera suyvy.

   Estant ce dessus escript, j'ay heu adviz comme un pacquet du
   docteur Mont, agent pour ceste Royne en Allemaigne, estoit
   arrive, dez hyer au soyr, par lequel il mande que le Pape faict
   bien fort presser l'Empereur de commancer la diette et de
   proceder a la privation et desauthorisation des trois ellecteurs
   laycs, pour substituer trois princes catholiques a leur lieu;
   scavoir: l'archiduc Ferdinand, le duc de Baviere et le duc de
   Bronsouyc; mais que, se trouvans les aultres accompaignes de dix
   ou douze mil chevaulx, et le dict Empereur seulement de douze ou
   quinze centz, il faict grand difficulte de se trouver a la dicte
   diette.

   Et que, par lettres du comte Pallatin venues en mesmes pacquet,
   le dict sieur comte escript que le Pape s'esforce de troubler
   l'Allemaigne, ainsy qu'il a trouble le royaulme de France; et que
   Dieu lui est tesmoing que, de sa part, il desire la tranquillite
   et le repoz de la Chrestiente et singulierement du dict royaume,
   en ce toutesfoys que la paix s'y puisse fere estable et a la
   seurte de sa religion, aultrement il promect qu'il ne sera rien
   obmiz de ce qui sera besoing pour reprimer ceulx qui la veulent
   empescher. Il semble que, sur ceste alteration d'Allemaigne, le
   dict Pallatin s'employeroit asses vollontiers a procurer la dicte
   paix, dont le Roy pourra essayer de se prevaloir de leurs mesmes
   divisions, et je mettray peyne de fere sonder icy, parmi les
   Protestans, s'ilz sentent que d'icelles leur vienne nul
   retardement ou changement en leurs afferes; car j'estime bien
   qu'on attandra de veoir que pourra produyre ceste diette, qui est
   si suspecte aux princes protestans, premier qu'ilz se
   divertissent a nulles aultres entreprinses, et cella donra
   quelque loysir a Sa Majeste.

   DIRA DAVANTAIGE, DE MA PART, A LEURS MAJESTEZ:

   Que ne sachant comme la Royne d'Angleterre eust peu prandre ce
   que Leurs Majestez me commandoient de luy dire, touchant la ligue
   d'entre la Royne d'Escoce et elle, comme le Roy estoit contant
   d'y entrer, j'ay estime que, pour reserver tout l'advantaige a
   Leurs Majestez, et obvier qu'on n'y puisse rien calompnier, que
   j'en debvois parler en la facon que j'ay faict:

   C'est que j'ay dict a la dicte Dame qu'ayant le Roy entendu les
   trois poinctz, ausquelz s'estoit restreinct tout le premier
   pourparle d'entre les seigneurs du conseil d'Angleterre et
   l'evesque de Roz; scavoir: de la religion, du tiltre de ceste
   couronne et de la ligue; que, quant au premier, de la religion,
   estant desja certain ordre receu la dessus en Escoce, lequel la
   Royne n'a jamais enfrainct, il vouloit tant seulement prier a
   ceste heure la dicte Dame de ne fere force ny viollance a la
   conscience de la dicte Royne d'Escoce, ny innover rien en ceste
   matiere qui peult admener plus d'alteration au monde qu'il n'en y
   a:

   Et du segond, qui est le tiltre de la couronne d'Angleterre,
   qu'il desiroit que la dicte Royne d'Escoce luy en fit toute la
   cession et transport, qu'elle et son conseil estimeroient luy
   estre besoing pour sa perpetuelle seurte et pour ceulx qui
   pourroient provenir d'elle:

   Au regard du troisiesme, qui concerne la ligue, qu'il ne seroit
   marry qu'elle se fit entre elles, pourveu que ce ne fut contre
   luy, ny au prejudice des aultres ligues qu'il a avec la dicte
   Royne d'Angleterre et son royaume, et pareillement avec la Royne
   d'Escoce et le sien; et layssay la dessus amplement discourir la
   dicte Dame et estendre ses responces, sans l'interrompre de rien,
   ainsy que je l'ay desja mande.

   Mais reprenant, puys apres, le propos, je luy diz que, ayant
   considere de moy mesmes combien il sourdoit a toute heure de
   grandes espines et de nouvelles difficultez en ce faict de la
   restitution de la Royne d'Escoce, a cause qu'on la luy proposoit
   toutjours fort suspecte du coste de France, j'avois suplie le Roy
   de vouloir luy mesmes intervenir en la ligue deffencive, qui se
   feroit entre elles deux, affin qu'en lieu de se deffyer de luy,
   elle en print dorsenavant toute asseurance et seurte; et que le
   Roy m'avoit respondu qu'il le vouldroit bien, mais qu'il ne
   voyoit pas le moyen commant cella se pourroit fere; toutesfoys,
   si je le voyois icy sur le lieu, qu'il s'en remettait bien a moy
   de passer oultre;

   Et que je pensoys qu'il avoit regarde a la jalouzie, que les
   aultres princes en pourroient prendre, et possible encores a la
   diversite de la religion; dont, de tant qu'il ne m'avoit commande
   d'en declairer si avant a la dicte Dame, et que neantmoins
   c'estoit chose que je ne pouvois effectuer sans elle, je prenois
   sa parolle pour garant que le propos seroit reserve et ne
   passeroit plus avant qu'entre nous deux, ou bien, si elle en
   vouloit communiquer a son conseil, qu'elle me promettait de ne
   dire jamais que cella fut procede de moy.

   La dicte Dame, ayant tres agreable le dict propos, lequel a este
   cause que tout l'affere est retourne en bons termes, et
   neantmoins, estant marrye que je y allois si reserve, me demanda,
   trois ou quatre foys, si j'avois poinct pense nul bon moyen en
   cella. Je ne luy volluz soubdain respondre, affin de luy en
   laysser a elle mesmes mettre quelcun en avant; mais enfin je luy
   diz que celluy que je voyois le plus honeste estoit que la Royne
   d'Escoce le requist, et que le Roy, pour le bien et consideration
   d'elle, auroit plus grande ocasion d'y entendre: et n'en est
   encores la chose plus avant.




CXXe DEPESCHE

--du IXe jour de juillet 1570.--

(_Envoyee expres jusques a Diepe par Me Allexandre._)

  Arrivee de Mr de Poigny en Angleterre.--Affaires d'Ecosse et
    d'Allemagne.--Nouvelles apportees de la Rochelle; combat de
    Sainte-Gemme pres Lucon.--Declaration du duc d'Albe que les
    preparatifs maritimes faits dans les Pays-Bas n'ont d'autre but
    que d'assurer la conduite en Espagne de la nouvelle reine.

     AU ROY.

Sire, estant Mr de Poigny arrive le IIIIe de ce moys en ceste ville de
Londres, j'ay envoye, le jour d'apres, fere entendre sa venue a la
Royne d'Angleterre, et la prier de nous donner audience, laquelle la
nous a prolongee jusques aujourduy, dimenche, que nous l'allons
trouver a Otland, asses incertains que pourra reuscyr de son voyage;
car il semble que la dicte Dame ayt escript a son ambassadeur par
della qu'il s'estoit trop advance de vous requerir de l'envoyer, et
que desja il s'est excuse de n'avoir onques pense de vous parler de
telle chose. Et encores est advenu que les Escoucoys ont freschement
couru et pille le bestial en la frontiere d'Angleterre, a l'ocasion de
quoy le comte de Sussex, non seulement n'a separe son armee, mais a
faict grande instance qu'il luy fut permiz de rentrer encores une foys
en Escoce, et a retenu pour ceste occasion quelques jours davantaige a
Auvyc le sir de Leviston, que nous envoyons en Escoce. Toutesfoys
l'on nous asseure qu'il est meintennant passe; dont n'estant encores
les choses qu'en asses bons termes, nous incisterons, aultant qu'il
nous sera possible, qu'elles soyent effectuees ainsy qu'on a commance
de les tretter.

Et cependant, Sire, je diray a Vostre Majeste qu'il y a quelque
aparance, parmy ceulx de la nouvelle religion qui sont icy, que la
nouvelle, qu'ilz ont despuys trois jours d'Allemaigne, leur jette
l'esperance de leur secours ung peu plus loing qu'ilz ne pensoyent,
entendans comme l'assemblee de Heldelberc s'est separee; et que le duc
Auguste, estant alle devers l'Empereur, luy a parle en si bonne sorte
de l'ocasion qui le pressoit de s'en retourner chez luy, que non
seulement l'Empereur le luy a permiz, mais ne luy a reffuze son
excuse, de ne se pouvoir sitost trouver a la diette; et que despuys,
le comte Pallatin l'est semblablement alle saluer, qui luy a offert
d'intervenir luy mesmes a icelle diette, si les aultres princes y
viennent; et que, contre l'opinion qu'on avoit que, pour craincte de
ceste assemblee de Heldelberc, le dict Empereur ne passeroit oultre,
l'on mande qu'il est arrive le XVIIIe de juing a Espire, accompaigne
seulement, oultre ceulx de sa court, du duc Jehan Georges Pallatin,
qui monstre de vouloir asprement quereller une quarte part du
Pallatinat; et que le dict Empereur est alle descendre a l'esglize
principalle, au grand contantement des Catholiques, se descouvrant de
plus en plus que icelle diette est principallement indicte pour
proceder contre les trois ellecteurs protestans, desquelz n'ayant leur
dignite prins aultre origine ny fondement que de l'authorite du Pape,
par la bulle jadis sur ce expediee, il semble n'estre sans rayson que,
par la mesmes authorite, puysqu'ilz s'en sont substraictz, joinct
celle de l'Empereur, ilz en puissent meintennant estre fort
legitimement privez; non que les dicts de la religion se tiennent pour
cella moins asseurez que devant d'avoir leur secours, ains plus, a
ceste heure qu'ilz disent que, parce que les dits princes ont
descouvert ceste entreprinse, ilz se veulent plus evertuer, qu'ilz
n'ont encores jamais faict, pour la deffense de la religion; bien
pensent qu'affin qu'ilz se puissent mieulx opposer a tout ce qui se
pourroit decretter contre eulx, ils vouldront retenir les forces dans
le pays jusques a la fin d'icelle diette; et aussi que n'ayantz les
draps de ceste derniere flotte d'Angleterre heu encores asses bonne
vante en Hembourg, leurs lettres de credit, qui sont assignees la
dessus, n'ont peu estre si tost employees; et le payement est retarde
d'ung moys: mais ilz n'intermettent cependant aulcune poursuyte ny
dilligence en cella, mesmes qu'on leur a escript que les deniers, pour
la levee de Vostre Majeste, sont desja arrivez par della.

Et j'entendz, Sire, que jeudy dernier, arriva ung soldat de la
Rochelle, qui magniffie bien fort quelque routte que les Huguenotz ont
donnee aulx capitaines La Riviere et Puygaillart pres de Lusson[10],
ou est demeure, a ce qu'il dict, plus de cinq centz des nostres sur la
place, et dix sept capitaines avec plus de deux centz aultres
prisonniers; et, sellon les lettres que le dict soldat a apportees,
lesquelles ont este veues en ceste court, le comte de La Roche
Foucault, qui estoit party pour s'aller joindre au camp des Princes,
s'en est retourne d'Angoulesme, a cause de la blessure du Sr de La
Noue, de qui l'on n'espere guyeres la gueryson, affin de ne laysser la
Rochelle et le pays sans gouverneur; et que le dict sieur comte est
apres a mettre aulx champs envyron cinq mil hommes de pied et cinq
centz chevaulx, avec trois pieces d'artillerye, pour aller reprendre
Xainctes, et de la marcher en Brouaige; et que le capitaine Sores
estant adverty que deux tres riches flottes revenoient des Indes,
l'une pour Espaigne, et l'aultre pour Portugal, qui doibvent arriver a
ce moys d'aoust, est alle essayer s'il en pourra piller quelque une,
ayant, comme il semble, pour ceste occasion remiz l'entreprinse de
leur descente, dont vous ay ci devant escript, jusques a son retour;
et cependant les vaysseaulx du prince d'Orange et ceulx de quelques
pirates francoys, qu'ilz nomment le capitaine Joly, du Mur, Bouville
et aultres, ont combattu, vendredy dernier, dans ceste mer estroicte,
une flotte de douze grandes ourques, lesquelles, soubz la conserve de
deux aultres grandz navyres de guerre, passoient de Flandres en
Espaigne, et ont prins l'admyralle et une aultre des plus riches.

  [10] Combat livre a Sainte-Gemme-la-Plaine, en Poitou, dans
  lequel la Noue, qui commandait les Protestans dans la Saintonge,
  remporta une victoire signalee sur les troupes royales. La
  blessure qu'il recut quelques jours apres, a l'assaut de
  Fontenay, necessita l'amputation du bras gauche, mais il ne tarda
  pas a reprendre son commandement.

Le duc d'Alve a fait declairer icy par l'ambassadeur d'Espaigne que
l'armement, qu'il prepare en Flandres, n'est pour aultre effect que
pour conduyre la Royne, sa Mestresse, devers le Roy son mary, avec
l'apareil qui convient a une si grande princesse comme elle est, pour
le dangier des pirates; ce que j'estime, qu'il a fait expressement
pour garder que les Anglois n'arment de leur coste; car ilz ne
pourroient, puys apres, se tenir qu'ilz n'allassent se presenter en
mer au passaige de la dicte Dame, en dangier qu'il y peult survenir
quelque accident, ce qu'il veult bien evytter; et a mande que ceulx
qu'il a faict depputer sur le differant des merchandises, sont desja
partys pour venir par deca. Sur ce, etc.

     Ce IXe jour de juillet 1570.




CXXIe DEPESCHE

--du XIIIe jour de juillet 1570.--

(_Envoyee expres jusques a Diepe par Jehan Girault._)

  Audience accordee par la reine d'Angleterre a Mr de Poigny,
    envoye vers elle pour negocier la mise en liberte de Marie
    Stuart, et son retablissement.--Nouvelles d'Ecosse.--Insistance
    de l'ambassadeur pour qu'Elisabeth refuse toute protection aux
    protestans de France, s'ils ne consentent pas a accepter les
    conditions offertes par le roi.


     AU ROY.

Sire, nous avons este, despuys quatre jours en ca, trouver la Royne
d'Angleterre a Otland, laquelle a monstre de recepvoir, avec playsir,
les lettres et recommendations, que Voz Majestez lui ont faictes
presenter par Mr de Poigny, et l'a receu a luy mesmes bien fort
favorablement; dont, apres aulcuns bien honnestes propos, de l'ayse
qu'elle avoit d'entendre de voz bonnes nouvelles et vostre retour en
bonne sante vers les quartiers qui sont plus pres d'icy, elle a
commance de lyre asses hault voz lettres; sur lesquelles monstrant de
s'esbahyr de l'occasion que luy mandiez du voyage du dict Sr de
Poigny, que ce fut a l'instance de son ambassadeur, elle nous a dict,
tout clairement, qu'elle n'avoit point donne ceste charge a son
ambassadeur, ainsy qu'il se pourroit bien veriffier par la minute des
lettres que, despuys deux moys, elle lui avoit escriptes: et le
Secretaire Cecille, lequel elle a appelle la dessus, n'a failly de le
confirmer de mesmes.

Puys, elle a suyvy a dire qu'il estoit advenu l'ung de deux; ou qu'on
avoit equivoque sur ce qu'elle avoit accorde que la Royne d'Escoce et
moy peussions envoyer ung gentilhomme jusques en Escoce pour voir
comme les armes s'y poseraient, et comme elle feroit retirer ses
forces hors du pays, ainsy que, pour cest effect, le sir de Leviston
estoit desja par della, mais non de fere venir expres ung gentilhomme
de France; ou bien qu'il y avoit de l'artiffice; mais, d'ou que peult
venir la faulte, elle n'estoit que heureuse, puysqu'elle luy estoit
moyen de pouvoir mieulx entendre l'estat et bonne disposition de Voz
Majestez.

A quoy ayantz vifvement inciste qu'il n'y avoit, ny pouvoit avoir, nul
mescompte ny artiffice de vostre coste, le dict Sr de Poigny a allegue
qu'il avoit veu son dict ambassadeur estre longtemps en l'audience
avec Voz Majestez a vous discourir et monstrer plusieurs papiers; et
que, au sortir de la, vous luy aviez commande de s'en venir, qui ne
pouvoit estre, sans que le dict ambassadeur l'eust ainsi requis. Et a
poursuyvy de reciter a la dicte Dame bien particulierement tout le
contenu de sa charge, en si bonne et gracieuse facon, qu'elle a
monstre d'en avoir tout contantement.

Il est vray, Sire, qu'elle a commance de respondre par une plaincte,
qu'elle nous a faicte, de l'affection que Vostre Majeste monstre de se
souvenir trop plus de la Royne d'Escoce et de ses afferes que des bons
tours de bonne soeur et vraye amie, qu'elle vous a monstrez en ces
troubles de vostre royaulme; mais que pourtant elle ne veult laysser,
sur la consideration qu'avez heue de n'envoyer voz forces en Escoce,
de vous en randre ung bien fort grand mercy, et non moindre pour
l'amour de vous que pour l'amour d'elle mesmes, car l'honneur est egal
a toutz deux; et qu'au reste, encores qu'on dye que les femmes ont
toutjours des responces et deffaictes toutes prestes, qu'elle n'en
usera en cest endroict, ains prendra temps pour bien consulter
l'affere, affin de nous donner, par apres, plus grande satisfaction.

Et ainsy, Sire, nous sommes attandans qu'est ce qu'elle trouvera par
son conseil qu'elle nous debvra dire; et, de tant qu'elle nous a
touche de l'armement, qu'elle dict estre encores tout prest en
Bretaigne, contre l'asseurance que je luy avois donnee que vous
l'aviez contremande, et aussi de quelque personnaige qu'avez
freschement depesche par mer en Escoce; et que, parmy cella, elle nous
a ramentu plusieurs offances que la Royne d'Escoce, a ce qu'elle dict,
luy a faictes, avec grande deffiance d'elle et de Mr le cardinal de
Lorrayne, je ne vois pas que nous soyons encores bien prez de
conclurre quelque bon marche entre elles. Tant y a que comme il n'a
este, a mon adviz, rien oublye de ce qui se pouvoit desduyre en ceste
premiere remonstrance, nous ne delliberons d'estre moins pressantz en
la segonde. Ce poinct, au moins, nous demeure gaigne despuys dix
jours, que l'armee de la dicte Dame, suyvant ce que je vous ay cy
devant mande, est entierement cassee, et ne reste nulles aultres
forces en la frontiere du North que la garnison acoustumee de Barvich
et celle qu'on a laysse dans les deux chasteaux de Humes et Fascastel.
Il est vray que, dedans Barvych, demeure ung bien fort grand appareil
de guerre, qu'on y avoit desja prepare pour la generalle entreprinse
d'Escoce, et l'armee peult, en bien peu de jours, estre rassemblee. Je
ne scay si le comte de Lenoz aura de mesmes obey a ce que je vous ay
mande, Sire, qu'on luy avoit escript de se retirer au dict Barvych et
de licentier les trois centz Escoucoys qu'on entretenoit pres de luy;
car, sellon les dernieres nouvelles qui sont venues de della, il
s'entend que le dict de Lenoz estoit encores a Esterlin, le XXVIe du
passe, avec les comtes de Morthon et de Mar, creez lieuctenans du
jeune Roy son petit filz, jusques au dixieme de ce moys; auquel jour
toutz ceulx de ceste faction se debvoient trouver a Lislebourg pour
mettre quelque resolution en leurs afferes. Ilz ont este en termes de
porter le dict jeune Roy au dict Lislebourg affin qu'avec sa presence
ilz peussent recouvrer le chasteau, mais le lair de Granges a respondu
que le dict Prince y seroit le bien venu; neantmoins qu'il vouloit
demeurer le plus fort dedans, attandant que la Royne sa mere et luy
fussent d'accord comme ilz entendroient qu'il en usast. Cependant la
dicte Dame a envoye confirmer a sa devotion le dict de Granges, et ses
aultres bons serviteurs de della, par le dict sir de Leviston, qui
leur a apporte, de par elle, trois mil escuz, de la somme que je luy
ay naguieres fornye, affin qu'ilz ayent de quoy se pourvoir des choses
qui sont necessaires pour la garde du dict chasteau de Lislebourg et
de celluy de Dombertrand.

Sur la fin de nostre audience, Sire, j'ay faict mencion a la dicte
Dame de l'estat auquel sont encores les afferes de vostre royaulme, et
comme Vostre Majeste, ayant donne ung clair tesmoignage au monde de sa
bonne intention a reunyr toutz ses subjectz, et esgallement les
conserver, et d'avoir concede a ceulx, qui se sont ellevez, une si
grande satisfaction, pour leur religion et pour leurs afferes, et
encores pour la seurte de leur personnes, qu'il ne leur reste plus
aulcune excuse de ne debvoir poser les armes, ny de quoy pouvoir
alleguer a la dicte Dame, ny aulx aultres princes protestans, que vous
pourchassiez d'exterminer leur religion, puysque permettez qu'elle ayt
cours et exercisse en vostre royaulme; qu'elle veuille donques croyre
que vous ne cerchez en ceste guerre que le seul recouvrement de
l'obeyssance qu'ilz vous doibvent; et que leur entreprinse, s'ilz
passent oultre, ne peult estre dresse que contre vostre estat et
authorite; et que n'estantz naiz au pareilh degre d'honneur de Voz
Majestez, il est sans doubte que, s'ilz pouvoient avoir quelque
advantaige sur vous, que eulx et leurs semblables entreprendroient de
fere le mesmes, par toutz les aultres estatz de la Chrestiente, pour y
abattre l'authorite et esteindre le sang royal des princes souverains;
dont la priez que, s'ilz different ou reffuzent d'accepter vos
honnestes offres, qu'elle les veuille tout aussitost priver de toute
faveur et retraicte en ses portz et pays, et employer ses bons moyens,
icy et en Allemaigne, et vers les princes protestantz, desquelz ilz
attandent leur secours, et partout ou elle pourra, par mer et par
terre, qu'ilz ne puissent executer leurs mauvaises et violantes
intentions.

A quoy la dicte Dame m'a respondu que je luy estois tesmoing, que,
entre ses meilleurs desirs, elle avoit toutjours heu bien expecial
celluy de la paix de vostre royaulme, et qu'elle esperoit que voz
subjectz ne se diffameroient tant que de la rejetter, si les
condicions estoient telles que je disoys; et que d'autresfoys elle
m'avoit dict qu'elle vouloit reserver une oreille aulx raysons que les
aultres pourroient alleguer, lesquelz, si n'en avoient de si bonnes
qu'ilz se peussent bien excuser de l'obeyssance et deposition d'armes
que Vostre Majeste leur demande, qu'elle les tiendroit puys apres pour
rebelles; et qu'elle croyt que leur longueur vient de ce que les
exemples du passe leur font peur; comme encore elle pense que, quant
Dieu vous aura donne la paix, l'on ne cessera, avant deux ans, de vous
pousser a la guerre, pour oster ceste religion, et mesmes a vous
anymer contre ce royaulme comme contre ung coin de terre qui sert de
retrette aulx Protestans; ains qu'elle scayt bien qu'on a vollu
imprimer au cueur de Monsieur d'aspirer par ce moyen a quelque
couronne, mais qu'elle espere que vostre prudence et la sienne, et
vostre moderation, resisteront a si mauvais et pernicieulx conseilz;
et, quant aulx choses d'Allemaigne, qu'elle m'a naguieres adverty de
ce que l'Empereur luy en avoit escript, et bientost elle attand
lettres de della, desquelles elle me fera part, c'est en substance,
Sire, ce qui s'est passe en la dicte audience. Sur ce, etc.

     Ce XIVe jour de juillet 1570.

   Tout presentement viennent d'arriver les commissaires de
   Flandres, que le duc d'Alve a envoyez pour venir visiter les
   prinses et en fere l'evaluation. Et semble que l'esperance de
   liberte est prolongee au duc de Norfolc encores pour trois moys.




CXXIIe DEPESCHE

--du XIXe jour de juillet 1570.--

(_Envoyee expres jusques a Calais par Jehan Volet_.)

  Audience accordee a Mr de Poigny et a l'ambassadeur.--Refus de la
    reine d'Angleterre de laisser passer Mr de Poigny en
    Ecosse.--Consentement qu'elle lui accorde de se rendre aupres
    de Marie Stuart.


     AU ROY.

Sire, la Royne d'Angleterre nous a prolonge six jours entiers sa
responce, et, le septiesme, elle nous a mande venir a Otland pour la
nous fere, qui y sommes arrivez sur le poinct qu'elle estoit preste
d'en desloger, a cause que, la nuict precedante, quelques ungs y
estoient mortz si soubdainement qu'on eust souspeconne que ce fut de
peste. Neantmoins s'estans ceulx de son conseil incontinent assemblez,
Mr de Poigny et moy avons este premierement introduictz vers eulx, et
ilz nous ont faict entendre par milor Chamberlan ce qui s'en suyt:

Que la Royne, leur Mestresse, ne voulant aulcunement contradire la
parolle de Vostre Majeste, en ce que mandiez avoir depesche Mr de
Poigny vers elle, sur l'instance que son ambassadeur vous en avoit
faicte, elle a estime avoir occasion de vous en remercyer, comme elle
faict de bon cueur; mais qu'elle vous prie, Sire, de croyre que son
ambassadeur n'a poinct heu ceste charge; et, quant a celle, qu'avez
donnee au dict Sr de Poigny, d'assister par deca au trette qui se fera
entre elle et la Royne d'Escoce, encor que ce soit chose apartenant a
elles deux, ou nul aultre qu'elles et leurs subjectz n'ont que voir,
et ou l'arbitrage ny l'authorite de nul aultre prince n'est requise,
neantmoins elle est contante que, luy ou moy, ou toutz deux ensemble,
interveignons pour Vostre Majeste en ce qui s'y fera, comme en ung
acte qu'elle veult vous estre tout clair et cogneu; et au regard
d'aller visiter la Royne d'Escoce, qu'ilz layssoient a la Royne, leur
Mestresse, d'en tretter avecques nous; mais, quant a passer plus avant
jusques en Escoce, de tant que cella leur sembloit debvoir plus
aporter d'empeschement que de proffict au trette, et possible
engendrer de grandes difficultez en tout l'affere, comme desja ung
pareil exemple les en avoit faictz saiges, qu'ilz avoient tout
librement dict a la dicte Dame, qu'il n'estoit besoing qu'elle l'y
layssat passer; a cause de quoy ilz prioient Vostre Majeste de trouver
bon que, pour n'interrompre ung si bon oeuvre, il se deportast
entierement d'y aller.

A quoy ayant le dict Sr de Poigny fort particullierement et bien
respondu, et s'estant principallement arreste a ne debvoir estre
aulcunement empesche de passer en Escoce, par des raysons tres
aparantes, qu'il leur a sagement et fort vifvement remonstrees; et y
ayant aussi fort fermement inciste de ma part, avec priere qu'ilz le
vollussent acompagnier d'ung aultre gentilhomme des leurs pour pouvoir
esclayrer ses actions, affin de n'en prendre point de deffiance, nous
les avons fort pressez de n'uzer en chose de si petite importance,
laquelle n'estoit que pour leur proffict, d'aulcun reffuz qui vous
peult ou mal contanter, ou prejudicier a la liberte des trettez.

Sur quoy iceulx seigneurs, ayantz de rechef miz l'affere en
delliberation, nous ont, par le secretaire Cecille, presens toutz les
aultres, faict dire que, considere que en ceste cause les personnes
qui y interviennent sont Vostre Majeste, la Royne leur Mestresse et
la Royne d'Escoce, scavoir: les deux comme principalles en interest,
et Vous, Sire, comme allye fort estroit a l'une, et en bonne amytie
avecques l'aultre; et que la matiere touche principallement a leur
Mestresse comme invahye en son tiltre, et au nom, armes et enseignes
de son estat, par la Royne d'Escoce; laquelle n'a jamais vollu,
quelque dilligence qu'on en ayt sceu fere, aprouver le trette sur ce
faict avec ses depputez, bien que legitimement authorisez du feu Roy
son mary, vostre frere, non sans indignite de ceste couronne:
considere aussi que ceulx, qui tiennent son party en Escoce, non
seulement ont retire les rebelles d'Angleterre, ains se sont joinctz
avec eulx pour venir assaillyr ce royaulme, et que, nonobstant tout
cella, ainsy que les choses estoient en termes de quelque moderation
entre le comte de Sussex et les Escossoys, au moys d'apvril dernier,
survenant la dessus ung gentilhomme francoys, tout fut interrompu, et
commancerent incontinent ceulx du dict party de la Royne d'Escoce de
tumultuer et de devenir si insolantz, que le dict de Sussex fut
contrainct de exploicter ses forces contre eulx; et encores tout
freschement le sir de Leviston n'a este sitost par della que ceulx de
la frontiere d'Escoce n'ayent incontinent entreprins de courre et
piller celle d'Angleterre: considere aussi que le dict sir de Leviston
sera en brief de retour avec les aultres depputez du royaulme,
lesquelz, si ne sont desja partys, sont si pres de le fere, que le
mieulx qu'adviendroit au dict Sr de Poigny seroit ou de les faillyr en
chemyn, ou de les rencontrer en lieu, d'ou possible ilz ne vouldroient
passer plus avant, jusques a ce que sa legation fut entendue de ceulx
qui les envoyent, qui seroit d'aultant retarder la besoigne; joinct
que; tant plus nous incisterions au dict voyage, plus nous le leur
rendrions suspect, et leur donrions a penser que Vostre Majeste ne
l'auroit commande, ny pour satisfere a leur ambassadeur, ny pour
l'utillite de leur Mestresse, ainsy que nous nous esforcions de le
leur persuader; ilz percistoient, en ce qu'ilz avoient desja conseille
a la dicte dame, qu'il n'estoit aulcunement expediant que le dict Sr
de Poigny passat oultre. Bien nous vouloient, quant au reste, donner
seurte pour elle qu'aussitost que les dicts seigneurs escoucoys
seroient arrivez, elle sera preste de proceder sur les afferes d'entre
la Royne d'Escoce et elle, sellon le trette qui en a desja este
commance avecques moy, et dont j'en ay mis quelque forme en escript,
et d'entendre a la restitution de la dicte Dame, aultant, qu'avec son
honneur et sa seurete, elle le pourra fere.

Et sont demeurez si fermes en cella que, ne pouvant gaigner rien
davantaige avec eulx, nous sommes allez trouver leur Mestresse; et
elle nous a tenu le mesmes langaige, adjouxtant seulement, pour le
regard de l'indignite et moquerie, que nous alleguions estre en cest
empeschement du voyage du dict Sr de Poigny en Escoce, puysqu'il
estoit si avant, qu'elle prenoit en sa charge d'en contanter Vostre
Majeste; mais, quant a aller devers la Royne d'Escoce, s'il me
sembloit que d'une telle visite, apres les occasions que je scavois
bien qu'elle luy avoit donnees de beaucoup d'offances, et sur
l'opinion qu'on pourroit prendre que ce fut par craincte ou par
menaces qu'elle l'ottroyoit, il n'en peult advenir de prejudice a sa
reputation, ny aulcun interest a votre commune amytie, qu'elle estoit
contente de le permettre.

Sur quoy je l'ay priee de prendre de bonne part l'honneste office que
Vous, Sire, faisiez envers vostre belle soeur, et qu'elle layssat aux
mal affectionnez, d'y donner telle interpretation qu'ilz vouldroient,
car ce ne pourroit jamais estre qu'a la louange de sa bonte, et vertu,
et encores a son honneur et proffict. Et ainsy, Sire, elle a donne
saufconduict au dict Sr de Poigny d'aller trouver la dicte Dame; chose
que nous n'esperions guyeres et laquelle monstre desja debvoir estre
de beaucoup de moment pour vostre service, en ce royaulme et en celluy
d'Escoce. Et avant s'acheminer, le dict Sr de Poigny a advise de
donner entier compte de toute sa negociation a Voz Majestez, ainsy
qu'il vous plairra le voyr par ses lettres, ne voulant, Sire, pour
quelques aultres empeschemens, qui commancent de paroistre tout de
nouveau en cest affere, venantz de lieu d'ou moins vous l'attandiez,
laysser d'esperer que la paix de vostre royaulme ne soit pour bientost
vuyder ceste, et encor d'aultres plus grandes difficultez; ainsy que
ceste Royne n'a vollu finir l'audience sans monstrer une conjouyssance
du bon espoir qu'elle dict avoir d'icelle, et que ce luy sera aultant
de joye, de sante et de bon portement, si elle en peult bientost
entendre la conclusion. Sur ce, etc. Ce XIXe jour de juillet 1570.


     A LA ROYNE.

Madame, nous n'avons peu, pour ce coup, obtenir rien de mieulx en la
negociation de Mr de Poigny que de luy permettre qu'il puysse aller
visiter la Royne d'Escoce de la part de Voz Majestez; qui n'est si
peu, Madame, qu'on ne le tienne icy en beaucoup, et que la reputation
de vostre couronne n'en semble estre en quelque chose relevee, et
qu'on ne commance de bien esperer de tout le reste. Nous avions, avant
aller a ceste segonde audience, heu advertissement de certaynes
traverses, que la communication du Sr dom Frances avec Mr de Norrys
vous y faict, qui a este cause que j'ai, avec le plus de vehemence et
d'affection que j'ay peu, touche a la Royne d'Angleterre les poinctz
qui la doibvent asseurer de vostre amytie, et ceulx qui la luy peuvent
rendre utille et pleyne de confiance, et le mesmes aulx seigneurs de
son conseil; dont le comte de Lestre et le secretaire Cecille m'ont
despuys recerche de plus estroicte conferance avec eulx; et Mr de Roz
a raporte d'elle, et d'eulx, plus amples promesses sur l'advancement
de toutz les afferes de sa Mestresse; ainsy que plus en particullier
je le vous manderay, dans quatre ou cinq jours, que je depescheray ung
des miens devers Vostre Majeste. Et vous diray cependant, Madame, que
le dict Sr Norrys a mande qu'il y avoit grand apparance que la paix
succederoit bientost, ce qui faict monstrer ceulx cy en meilleure
disposition vers toutes les choses de vostre service. Ilz sont apres a
jetter cinq grandz nayyres avec mil hommes dehors, avitaillez pour
deux moys, par pretexte d'aller reprimer les pirates, mais c'est pour
le souspecon qu'ilz se donnent de l'armement du duc d'Alve; auquel
toutesfoys ceste Royne a naguieres, par persuasion du dict Sr Norrys,
escript une lettre pleyne d'affection, affin de prendre asseurance de
luy, et luy en donner tout aultant d'elle, touchant le passaige de la
Royne d'Espaigne. J'entendz qu'il est arrive plusieurs lettres
d'Allemaigne, et entre autres du comte Pallatin, qui semble inviter
ceste princesse a desirer la paix de France. Sur ce, etc.

     Ce XIXe jour de juillet 1570.




CXXIIIe DEPESCHE

--du XXVe jour de juillet 1570.--

(_Envoyee expres jusques a la court par Joz, mon secretaire._)

  Deliberation du conseil sur la mise en liberte du duc de
    Norfolk.--Dispositions prises par Elisabeth pour apaiser les
    troubles de son royaume.--Preparatifs maritimes et militaires
    dont on doit se defier en France, malgre les assurances de paix
    et d'amitie donnees par la reine, et la bonne volonte qu'elle
    montre a l'egard de Marie Stuart.--Nouvelles d'Ecosse et
    d'Allemagne.--_Memoire general_ sur les affaires
    d'Angleterre.--Detail des mesures prises en Angleterre pour se
    defendre contre toute agression.--Bonnes dispositions montrees
    en faveur de Marie Stuart et du duc de Norfolk.--_Memoire
    secret_. Intrigues de l'Espagne en Angleterre pour traverser
    tous les projets de la France.--Mission secrete de don Frances
    d'Alava.--Desir du cardinal de Chatillon de voir la
    pacification s'etablir en France; conditions auxquelles les
    protestans offrent de se soumettre.


     AU ROY.

Sire, aujourduy, et tout demain, la Royne d'Angleterre sera en la
mayson du comte de Betford, a XX mil d'icy, ou elle a mande venir son
garde des sceaulx et ses aultres principaulx conseillers pour
delliberer de la liberte du duc de Norfolc; de laquelle l'on luy donne
grande esperance qu'il la pourra obtenir bientost, a tout le moins
d'estre remiz en sa mayson. Et de la, la dicte Dame veult continuer
son progrez, sans toutesfoys esloigner guieres plus que de trente mil
la ville de Londres vers Suffoc, Norfolc et Sussex, affin d'appayser
ces trois pays, qui sont voysins d'ici, lesquels ont monstre d'estre
disposez a quelque nouveaulte; et elle espere de moderer par sa
presence l'affection des hommes, et fere exploicter la justice contre
ceulx qui sont prins, et abattre toute l'intelligence qu'on luy faict
acroyre que les estrangiers ont en ces quartiers la; et, par mesme
moyen, pourvoir a la seurete de ses portz tout le long d'icelle
frontiere, ainsy que, a grande dilligence, elle les faict fortiffier,
a cause qu'ilz sont exposez vers Holande et Zelande; d'ou elle crainct
les entreprinses du duc d'Alve, nonobstant que dom Frances d'Alava
ayt, a ce qu'on dict, remiz elle et luy a traicter amyablement et par
lettres bien gracieuses l'ung avec l'aultre, et que le dict duc luy
ayt freschement envoye des depputez sur le faict des prinses; mais ces
demonstrations ne la peuvent tant asseurer, comme les aultres
apparances de la sublevation, qu'elle a senty en son pays, et le
raport qu'on luy faict, qu'en l'armement de Flandres se prepare
d'embarquer trois mil chevaulx, grand nombre de gens de pied, force
artillerye, pouldres, pionniers, monitions et tout aultre appareil de
guerre, la mettent en deffiance. De quoy est advenu que la dicte Dame,
despuys six jours, a faict arrester toutz les navyres tant estrangiers
que aultres, qui sont par deca, et serrer les passaiges, et envoye son
admiral a Gelingan et le long de la Tamise pour ordonner une armee de
mer, du plus grand nombre de vaysseaulx et de maryniers qu'il luy sera
possible, affin de l'avoir preste a tout momant, quant il sera
besoing; et commande aussi qu'on tienne deux mil chevaulx et huict mil
hommes de pied toutz pretz. Dont je suys apres, Sire, de regarder si
cest appareil se feroict poinct a quelque aultre fin contre vostre
service; mais, encore que je n'en descouvre rien, je vous suplie
neantmoins, Sire, tres humblement que cecy vous serve d'ung adviz pour
ne laysser a l'arbitre des Anglois rien du vostre, qui ne soit pourveu
contre les entreprinses qu'ilz y pourroient fere; car vostre royaulme
est ouvert et expose a toutes injures, tant que cette guerre durera.

Je veulx toutesfoys bien asseurer Vostre Majeste que ceste Royne et
les siens m'ont, despuys dix jours, tenu des propos plus expres de la
confirmation d'amytie entre Voz Majestez, et de la perseverance de
paix entre voz deux royaulmes, qu'ilz n'avoient faict despuys que je
suys en ceste charge; ny Mr de Roz, ny moy, ny toutz ceulx qui portons
icy le faict de la Royne d'Ecosse, n'avons jamais mieulx espere de la
restitution d'elle que meintennant; mais il ne se fault arrester aux
parolles ny aparances de ceulx cy, ains se donner garde d'eulx,
puysqu'ilz se mettent en armes. La dicte Royne d'Escoce aura un
singulier playsir, et une fort grande consolation, d'estre visitee par
Mr de Poigny de la part de Voz Majestez, et ne vous scaurois exprimer,
Sire, combien ung chacun estime que cella luy sera ung commancement de
bonheur et ung advancement au reste de toutz ses afferes, es quelz
l'on nous promect toutjours une prompte expedition, aussitost que les
depputez d'Escoce seront arrivez; mais je crains qu'ilz soyent
retardez pour l'occasion d'une assemblee, que ceulx du party du jeune
Prince se vouloient esforcer de tenir a Lislebourg, le Xe de ce moys,
pour y creer ung regent; a quoy le duc de Chastellerault et le comte
de Honteley deliberoient de s'oposer, et a cest effect s'estoient
acheminez avecques bonnes forces vers le dict Lislebourg. L'opinion,
que ceulx cy ont, que la paix se doibve conclurre en vostre royaulme
les faict monstrer mieulx disposez aulx choses d'Escoce, et si
d'avanture elle succede, je pense qu'ilz passeront oultre a les
accommoder.

J'entendz que les nouvelles d'Allemaigne sont que l'Empereur n'advance
guieres rien en la diette, et que les seulz ecclesiastiques le sont
venuz trouver; qu'il semble que les princes protestans, pour
empescher qu'il ne puisse fere creer son filz roi des Romains, se
veulent servyr d'une ancienne observance de l'Empire, que jamais la
dignite d'Empereur n'a passe successivement que jusques a cinq d'une
mesme famille, et qu'il est a present le cinquiesme Empereur de la
maison d'Autriche, a quoy les princes eclesiastiques ne monstrent
guieres contradire pour ne laysser aller cest estat hereditayre; que
le comte Pallatin est aproche une lieue pres d'Espire accompaigne
seulement de quatre centz chevaulx, offrant de se trouver a
l'assemblee, si les aultres ellecteurs y viennent; que le reste de la
trouppe de Heldelberc est entierement separee, parce que l'Empereur a
faict entendre au dict Pallatin et au duc Auguste que, s'ilz se
tenoient ainsy accompaignez, qu'il manderoit aulx aultres princes de
l'Empire de s'accompaigner de mesmes, en le venant trouver; qu'il
semble que le secours, pour ceulx de la nouvelle religion en France,
est de quelques jours retarde pour attandre que produira ceste diette,
et aussi pour l'esperance, qu'on a, que la paix se doibve conclurre;
que le susdict comte Pallatin a exorte ceste Royne et les siens, et
pareillement le cardinal de Chastillon, de procurer la dicte paix;
qu'il a este reffuze au duc de Bronsouyc de fere une levee aulx terres
de l'evesque de Munster, et que vers le dict Munster se sussitent les
mesmes sectes qu'on y a d'aultres foys veues; que les deniers pour
ceulx de la nouvelle religion en Hembourg seront prestz a fornyr dans
la fin de ce moys; qu'il y a quelque apparance que le voyage de la
Royne d'Espaigne sera retarde, et qu'elle ne passera point par
Flandres, ains yra prendre ung aultre chemin, et que, a cause de
cella, l'on estime que le duc d'Alve commancera de reduyre bientost
son armement a ung moindre equipage, qui ne soit que pour combattre
seulement les vaysseaulx du prince d'Orange, lesquelz, en la prinse
qu'ilz ont faicte de deux grandz navyres de conserve, qui alloient
conduire une flotte vers Espaigne, et d'ung vaysseau de la dicte
flotte, ilz ont jette en mer toutz les Espaignolz, qui estoient
dessus; et despuys le Sr de Galeace Fregose qui est icy, et ung aultre
gentilhomme, qui se dict escuyer du prince d'Orange, ont este faictz
cappitaines des dicts deux grandz navyres de conserve, lesquelz ilz
rabillent en dilligence pour s'aller incontinent joindre aulx aultres.
Sur ce, etc. Ce XXVe jour de juillet 1570.

   INSTRUCTION DES CHOSES qu'il fault fere entendre a Leurs
   Majestez, oultre le contenu des lettres:

   Qu'il semble que, par l'examen des gentishommes qui ont este
   prins en Norfolc, l'on a descouvert que l'assemblee, qu'ilz
   pretandoient de fere le jour de St Jehan au dict pays, n'estoit
   pour chasser les estrangiers, ainsy qu'ilz le donnoient a
   entendre, ains pour commancer une generalle ellevation en ce
   royaulme, tendans a trois fins: l'une, de changer l'estat du
   gouvernement; l'aultre, de recouvrer l'exercice de la religion
   catholique; et la tierce, de tirer le duc de Norfolc hors de
   prison: sur lesquelz trois poinctz se trouve qu'ilz avoient desja
   minute une proclamation pour l'envoyer publier partout.

   Et cella, avec la bulle qui est formelle contre ceste Royne, et
   avec ung escript qui a despuys couru, encores plus formel, contre
   aulcuns de ses conseillers, (et nommeement contre Quiper,
   Cecille, le chancellier du domayne et le chancellier des comptes,
   et dont la conclusion d'icelluy est que la communaute du
   royaulme, quoyque coste, veult avoir la religion catholique), met
   ceulx cy en une indubitable opinion qu'il y a une grande
   conjuration desja dressee dans le pays;

   Et qu'elle est fomentee par le Roy et le Roy d'Espaigne, sans le
   consentement desquelz le Pape, comme ilz disent, n'eust jamais
   ose expedier une bulle si rigoureuse comme il a faict; joinct que
   l'armement qu'ilz entendoient se preparer en Bretaigne pour
   colleur de secourir les Escoucoys, et l'apareil du duc d'Alve,
   trop plus grand qu'il ne sembloit estre requis pour le passaige
   de la Royne d'Espaigne, leur a faict croyre, jusques icy, que
   tout cella se dressoit contre eulx en faveur des Catholiques de
   ce royaulme.

   Dont, pour y remedier, ilz ont, en premier lieu, expedie une
   ordonnance fort furieuse, du dernier du moys passe, contre les
   porteurs de bulles et semeurs de ces libelles; laquelle porte
   commission d'aprehender les autheurs d'iceulx, si fere se peult,
   affin de les punir et de descouvrir par eulx qu'est ce qu'il y a
   de plus cache en leurs delliberations.

   Apres, ilz ont depesche trente cinq lettres aulx trente cinq
   comtes de ce royaulme, pour mander aulx officiers qu'ilz ayent a
   fere enroller promptement en chacune d'icelles, sellon sa portee,
   ung nombre d'hommes, jusques a cinquante mil en tout, tant de
   pied que de cheval, et a iceulx bailler cappitaines, lieutenantz,
   enseignes, tabourins et trompettes, et leur ordonner une paye par
   an d'envyron trois escuz a chacun, et ung peu plus aulx
   capitaines; dont les deniers se prendront sur le plat pays, avec
   commandement de fere monstres par tout ce moys, et le continuer
   puys apres de quartier en quartier, et qu'on ayt a les exercer
   principallement a la haquebutte;

   Et ont ordonne a l'admyral Clynton de dresser ung estat, par
   lequel il puysse mettre en mer, toutes les foys que la Royne, sa
   Mestresse, le commandera, cinquante bons navyres de guerre avec
   douze mil hommes dessus, maryniers et soldatz, et que
   l'avitaillement en tout aultre appareil en soit prest et tout
   dresse ez lieux qu'il cognoistra en estre besoing;

   Faisans leur compte de combattre les ennemys en mer, premier que
   de leur permettre nulle descente par deca, avec opinion que,
   quant tout le monde aura bien conjure contre eulx, qu'ilz
   pourront avec ceste provision ayseement se deffandre:

   Car jugent que, s'ilz gaignent une bataille navalle, ilz pourront
   bien garder qu'on n'aproche, puys apres, leur coste, et, s'ilz
   demeurent egaulx, qu'encores empescheront ilz qu'on n'y puysse
   descendre;

   Et si, d'avanture, ilz perdent, que ce ne pourra estre sans avoir
   tant rompu les ennemys qu'ilz seront contrainctz de s'en
   retourner pour se reffere; que si, a toute extremite, il advient
   que les ennemys facent quelque descente, qu'allors les cinquante
   mil hommes se trouveront prestz pour les combattre au
   desembarquement.

   Lequel apareil inthimide grandement les Catholiques, lesquelz si
   l'este se passe sans qu'il aparoise quelque confort pour eulx, ne
   s'attandent de moins que d'estre fort rigoureusement trettez
   l'yver prochain; car ilz voyent que leurs adversayres, lesquelz
   ont la Royne, l'authorite et la force en leurs mains, commancent
   desja de les menacer, et monstrent de n'attandre sinon que le
   temps les asseure contre les entreprinses des estrangiers pour y
   mettre la main.

   Et avoient les dicts Catholiques prins pour mauvais signe la
   longueur que ceulx de ce conseil usoient ez afferes de la Royne
   d'Escoce, et en ceulx du duc de Norfolc; vers lesquelz, a cause
   de ces rescentes deffiances, ilz voyoient qu'ilz alloient
   changeant toutes leurs premieres bonnes delliberations, car ilz
   remettoient de commancer le trette avec l'ambassadeur de la dicte
   Dame jusques a la venue des depputez d'Escoce; et sur ceulx du
   duc, ilz luy avoient faict dire, le XIIe de ce moys, que, pour
   aulcunes occasions, qui estoient fort considerables, la Royne, sa
   Mestresse, estoit conseillee de ne luy ottroyer sa liberte
   jusques apres la St Michel, qui monstre bien qu'ilz ne vouloient
   que gaigner temps; et cependant ilz travailloient de se liguer
   davantaige avec les princes protestans.

   Et n'avoit este sans apparance que les dicts Catholiques eussent
   fonde grande esperance en l'apareil du duc d'Alve, et possible
   encores quelque peu en cellui qu'ilz entendoient estre prest en
   Bretaigne, mais la venue des depputez de Flandres la leur oste de
   ce coste la; et l'opinion, qu'ilz ont, que la guerre doibve
   continuer en France la leur fait perdre de l'aultre.

   Cella surtout les descoraige qu'ayantz, jusques a ceste heure,
   pense que le Roy d'Espaigne et ses ministres procederaient de
   bonne intelligence avecques le Roy sur les afferes de la Royne
   d'Escoce, qui sont conjoinctz avec ceulx de la religion
   catholique en ce royaulme, ainsy que je m'en estois quelquefoys
   prevalu; et comme aussi nulle aultre chose n'avoit, tant que
   ceste cy, retenu ceulx de ce conseil en quelque crainte, il s'est
   meintennant descouvert qu'il va tout aultrement, et que dom
   Frances d'Alava a tenu de telz propos a Mr Norrys, (ainsy que le
   dict Norrys l'a escript par ses dernieres lettres, arrivees a sa
   Mestresse, pendant que Mr de Poigny et moy attendions sa
   responce,) que aulcuns, qui en ont heu asses tost la
   communication, m'ont tout incontinent adverty que, a l'ocasion
   d'iceulx, nous serions fort mal responduz; et que toutz les
   afferes, ou le Roy Tres Chrestien pouvoit avoir interestz par
   deca, en demeureroient fort traversez.

   Qui a este cause que, en l'audience ensuyvant, je me suys
   eslargy, premierement vers les seigneurs de ce conseil, parce
   que, d'arrivee, nous avons este introduictz vers eulx, et puys
   envers la dicte Dame, en toutz les plus francz et ouvertz propos,
   que j'ay estime les pouvoir confirmer en l'amytie du Roy, et a
   bien esperer d'icelle, sans toutesfoys toucher ung seul mot ni du
   Roy d'Espaigne, ny de ses ministres; et est advenu, sur noz
   remonstrances, que l'on nous a accorde une partie de ce que nous
   demandions, et qu'on nous a faict, sur le reste, asses meilleure
   responce que l'on n'esperoit, ainsy que je l'ay mande par mes
   precedantes.

   Et bien qu'a la grande instance de Madame de Lenoz, l'on eust
   auparavant envoye par mer vers le North un nombre d'armes, de
   pouldres et d'argent, pour les fere tenir au comte de Lenoz en
   Escoce, j'ay sceu neantmoins que, despuys cella, la Royne
   d'Angleterre a dict a la dicte dame de Lenoz qu'elle estoit
   resolue de remettre la Royne d'Escoce en son royaulme, sur les
   offres qu'elle et le Roy luy faysoient, qui estoient telles
   qu'avec son honneur elle ne les pouvoit reffuzer. A quoy la dicte
   dame de Lenoz ayant respondu que la dicte Royne d'Escoce n'en
   observeroit rien, la Royne luy a replique que si feroit, parce
   qu'elle l'y obligeroit a peyne d'estre privee de la succession de
   ce royaulme, si elle y contrevenoit, car aultrement elle ne luy
   en vouloit fere tort; et n'a la dicte dame de Lenoz peu gaigner
   rien davantaige, encore qu'elle ayt tres instantment priee la
   dicte Dame que, si elle perseverait en ceste vollonte, il luy
   pleut de mander a son mary qu'il s'en retornat.

   Et le secretaire Cecille m'a mande que je croye fermement qu'il
   ne sera miz aulcun retardement ez afferes de la Royne d'Escoce,
   et qu'il ne cerche, de sa part, que la seurte de sa Mestresse,
   laquelle estant mortelle, et n'y ayant, apres elle, nul plus
   prochain au droict de ceste couronne que la Royne d'Escoce, qu'il
   ne luy sera, ny meintennant, ny a l'advenir, jamais contraire; et
   le mesmes a il confirme a l'evesque de Roz, avec lequel il est
   desja entre si avant en matiere qu'ilz sont quasi d'accord de
   toutz les poinctz, qui sembloient estre les plus differantz.

   Encores, monstrent les affaires du duc de Norfolc qu'ilz pourront
   aussi mieulx reuscyr que la responce du XIIe du present ne le luy
   faisoit esperer, et que la Royne permettra qu'ilz soient, dans
   trois ou quatre jours, miz en delliberation pour apres estre
   procede a sa liberte, sellon qu'ung chacun dict qu'il demeure
   fort descharge et justiffie de toutes les choses qu'on luy
   pourrait imputer.

   Je veulx bien advouher que je ne cognois rien de plus expres en
   ceulx cy que leur simulation, ny rien de plus certain que leur
   inconstance; par ainsy, je ne puys fere grand fondement sur
   chose qu'ilz disent, ny qu'ilz promettent. Neantmoins ilz peuvent
   incliner de nostre coste, aussi bien que d'ung aultre, et
   j'estime qu'il n'est que bon de les y tenir bien disposez, si
   l'on peult, affin de se prevaloir de la paix qu'on a avec eulx,
   et evitter les inconvenians et incommoditez qui pourroient
   advenir, s'ilz se despartoient du tout de nostre intelligence.

   AULTRE INSTRUCTION A PART POUR DIRE A LEURS MAJESTEZ:

   Que, jusques a ceste heure, la Royne d'Angleterre et ses
   conseillers protestans avoient este retenuz d'une grande
   craincte, et les seigneurs, et gens de bien catholiques,
   conduictz de grande esperance sur le faict de la Royne d'Escoce,
   et sur toutz les afferes de ceste isle, par l'opinion qu'ilz
   avoient que le Roy d'Espaigne et le duc d'Alve seraient toutjour
   en bonne intelligence avec le Roy.

   Et n'estoit peu de consolation aus dicts Catholiques de veoir en
   quelle peyne les dicts Protestans vivoient pour ne scavoir si la
   bulle estoit expediee, ou du propre mouvement du Pape, ou bien
   par la requisition du Roy, ou bien a l'instance du Roy
   d'Espaigne: car ilz disoient que si c'estoit seulement du Pape,
   ce n'estoit chose de moment; si c'estoit du Roy seul, encor
   croyoient ilz que Mr le cardinal de Lorrayne l'auroit procure,
   sans que pour cella le Roy se vollut trop haster de rien
   entreprendre; mais, si c'estoit par le commun consentement du Roy
   et du Roy d'Espaigne, ilz tenoient pour indubitable que
   l'entreprinse de ceste isle estoit desja juree entre eulx.

   En quoy, pour en avoir quelque lumyere, ilz cerchoient de toutz
   costez s'il se trouveroit que moy, ou Mr l'ambassadeur
   d'Espaigne, eussions tenu la main a la fere notiffier et publier
   par deca, mais il semble qu'ilz n'ont rien trouve contre moy,
   sinon qu'il leur est venu un adviz d'Itallie, par la voye de
   Flandre, comme la dicte bulle a este expediee a l'instance de
   l'ambassadeur de France, qui est a Rome, et que l'ambassadeur du
   Roy Catholique par della n'a faict que y prester son
   consentement, comme a chose apartenant de si pres a la religion
   catholique qu'il ne luy a este loysible de la contradire; dont
   leur semble que j'en debvois estre participant, mais je croy qu'a
   ceste heure ilz en demeurent toutz esclarcy.

   Et, quant a l'ambassadeur d'Espaigne, parce que Me Felton, lequel
   est accuse d'avoir affiche la dicte bulle, a confesse, estant sur
   la question, que le prestre espaignol du dict sieur ambassadeur
   la luy avoit baillee; qui, pour ceste occasion, s'est despuys
   absente, car il estoit commande de le prandre, quelque part qu'il
   pourroit estre trouve, jusques en sa chambre; non seulement l'on
   en a charge le dict sieur ambassadeur, ains aussi luy impute l'on
   les aultres libelles, qui ont couru en ce royaume, contre le
   garde des sceaux et Cecille, et contre quelques aultres du
   conseil; mais ne pouvant son prestre estre trouve, l'on ne scayt
   commant proceder contre luy.

   Et n'ont laysse pour cella les Catholiques de s'entretenir
   toutjour en l'esperance de la faveur du Roy son Maistre et du duc
   d'Alve, pour les afferes de la Royne d'Escoce et de la religion
   catholique; de sorte que le dict Felton a bien oze dire tout
   hardyment qu'il y avoit trente mil hommes de valleur en
   Angleterre, dont les six mil estoient gentishommes, et vingt cinq
   milordz parmy, qui estoient toutz prestz d'exposer leurs vies
   pour la mesmes querelle, qu'ilz le vouloient fere mourir a luy.

   Mais, despuys quelques jours, iceulx Catholiques non seulement se
   sont retirez de ceste esperance, ains sont entrez en grand
   frayeur d'estre descouvertz qu'ilz l'ayent heue, parce qu'ilz
   estiment que le dict sieur ambassadeur ayt communique toutes
   choses au Sr dom Frances d'Alava, lequel ilz tiennent aujourduy
   pour trop plus grand serviteur de la Royne d'Angleterre que de
   son Maistre; car Mr Norrys a escript qu'il luy a promiz de
   disposer si bien les afferes de la dicte Dame vers le Roy, son
   dict Maistre, et vers le duc d'Alve, qu'elle n'a garde de
   recepvoir aulcun mal ny dommaige d'eulx, et que hardyment elle ne
   preigne peur des demonstrations et preparatifz du dict duc, car
   il la veult bien asseurer qu'il n'a aulcun commandement de luy
   nuyre, ny d'attampter, pour quelque occasion que ce soit, rien
   par armes contre elle; et qu'au reste le dict dom Frances luy a
   descouvert que c'est Mr le Nonce, qui est en France, qui a envoye
   icy la bulle a l'ambassadeur d'Espaigne pour la publier.

   Duquel acte du dict dom Frances plusieurs seigneurs et gens de
   bien de ce royaulme se sont fort escandalizez, et les aulcuns se
   sont confirmes en une opinion, laquelle ilz avoient desja
   conceue, que les ministres du Roy d'Espaigne vont procurant vers
   ceulx cy, et partout ou ilz peuvent, la continuation de la guerre
   de France; et que, voyantz le faict de la Royne d'Escoce, de
   laquelle ilz s'estoient desja promiz et l'aliance, et le filz, et
   le royaulme, et le tiltre d'Angleterre, se conduire meintennant
   au nom et soubz la faveur du Roy, qu'ilz le veulent traverser; et
   qu'ilz sont jalouz de ce que aulcuns seigneurs de ce royaulme se
   monstrent bien affectionnez a Leurs Tres Chrestiennes Majestez,
   qui est ung propos qu'on m'a tenu, present Mr de Poigny, auquel
   je reserve d'en fere entendre le surplus a Leurs Majestez, a son
   retour; et adjouxteray seulement icy une preuve, que le duc
   d'Alve nous a donne de son intention en ce [qu'ayant le Pape
   envoye, par la banque d'Anvers, douze mil escuz, pour les
   gentishommes fuytifz d'Angleterre, il a conseille qu'on ne leur
   envoye ny tout, ny partie de la somme, tant qu'ilz seront en
   Escoce, et par ce moyen il a interrompu le dict secours.]

   Il est bien certain que, jouxte ceste communication grande
   d'entre dom Frances et le dict Sr Norrys, ceste Royne a naguieres
   escript une bonne lettre au Roy d'Espaigne, laquelle le dict dom
   Frances a prins en sa charge de la luy fere tenir, et une aultre
   au duc d'Alve, par laquelle elle l'exorte de vouloir entretenir
   l'alliance d'entre ceste couronne et la mayson de Bourgoigne,
   comme, de sa part, elle la veult entierement conserver: et, quant
   aulx prinses, qu'elle est preste d'y satisfere de sa part, en ce
   qu'il s'y veuille disposer de la sienne, et qu'il veuille
   depputer des personnaiges propres pour en accorder, qui ne soyent
   de ceulx qui veulent troubler ce royaume, ainsy que
   l'ambassadeur, icy residant, et ceulx, qui cy devant y ont este
   envoye, se sont esforcez de le fere; et que de l'apareil qu'elle
   entend qu'il faict bien grand par mer, il ne veuille rien
   attampter en ses portz, car elle offre toute faveur et seur accez
   en iceulx a la Royne d'Espaigne et a ceulx de sa troupe: tant y a
   que l'ambassadeur d'Espaigne, nonobstant tout cella, ne laysse
   d'estre bien fort offance contre dom Frances, de ce qu'il a parle
   de la bulle, et desja il en a escript au duc d'Alve.

   J'ay faict sonder, par interposee personne, Mr le cardinal de
   Chatillon et le Sr de Lumbres quel desir ilz avoient a la paix et
   a transferer la guerre hors de France; et voycy ce qui m'a este
   raporte des propos du dict sieur Cardinal: qu'il desire
   infinyement la dicte paix, esperant par icelle jouyr de la bonne
   grace de Leurs Majestez et de six vingtz mil {lt} de rante en
   France, en lieu de mille pouvrettez et indignitez, qu'il
   s'esforce de supporter, le plus dignement qu'il peult, en
   Angleterre;

   Que se souvenant que le Roy, et la Royne, et Monsieur, pour
   fermete de l'aultre derniere paix, luy firent l'honneur de luy en
   donner leur promesse de leurs propres mains dans la sienne, et
   que ceulx, qui la leur ont faicte rompre, sont ceulx mesmes avec
   qui ilz ont a conclurre meintennant ceste cy, les cheveulx luy en
   dressent de frayeur;

   Que le Roy a la paix tres ferme et bien asseuree, toutes les foys
   qu'il luy playrra, a bon esciant, que ceulx de la religion
   puyssent vivre, en conscience et honneur, soubz la faveur de sa
   protection, en son royaulme;

   Que, de transferer la guerre ailleurs, c'est ce que son frere,
   Monsieur l'Admyral, a toutjour desire, mais de le fere
   meintennant, et laysser ceulx, qui sont de leur mesmes religion,
   estre cependant massacrez, murdriz et ruinez en leurs maysons, en
   France, par ceulx qui ont la justice et l'authorite et les forces
   a la main, ilz sont entierement tout resoluz du contraire;

   Que, si le Roy les veult recepvoir en sa bonne grace, et leur
   ottroyer la dicte paix et seurte qu'ilz luy demandent, comme a
   ses bons subjectz, et qu'il se veuille servyr de son frere et de
   luy, ilz ont en main de quoy luy fere le plus grand et le plus
   notable service, que sa couronne ny nul de ses predecesseurs
   ayent receu de deux centz ans en ca;

   Qu'il cognoist bien que les Anglois ne cerchent de fere rien pour
   la religion en ceste guerre, ains de travailler la France, et
   qu'il crainct bien que, se faisant la paix, l'on ne le layrra
   sortir, de trois moys apres, de ce royaulme.

   Quant au susdict de Lumbres, lequel s'intitulle ambassadeur de
   toutz les princes protestans vers ceste Royne, l'on m'a dict
   qu'il desire aussi bien fort la paix de France, et vouldroit que
   la guerre fut desja transferee aulx Pays Bas, et n'eust tenu a
   luy que la descente, que ceulx de la Rochelle delliberoient de
   fere en quelque port de Normandie ou Picardie, si Sores ne fut
   alle sur la route des Indes, ne se fut faicte en Olande: et desja
   luy et beaucoup de ceulx de son pays font estat, par ceste paix,
   de se retirer en France, car semble qu'il y ayt mutuelle
   obligation entre les Francoys et Flamans, qui sont de ceste
   religion, de se subvenir les ungs aulx aultres, et de ne cesser,
   qu'ilz ne soyent toutz remiz en leur maysons pour y pouvoir vivre
   en seurte avec l'exercice de leur religion.

   Aulcuns Francoys de la dicte religion, qui sont icy, ne prennent
   nul party, attandans la dicte paix; ou bien, si elle ne succede,
   ilz delliberent de recourir a la grace et clemence de Sa Majeste.




CXXIVe DEPESCHE

--du XXXe jour de juillet 1570.--

(_Envoyee expres jusques a Calais par Jehan Volet._)

  Crainte des Anglais qu'une ligue generale n'ait ete formee contre
    eux.--Resolution du conseil de rendre la liberte au duc de
    Norfolk, et de lever une forte armee navale.--Armement de la
    flotte.--Mission de Me Figuillem dans les
    Pays-Bas.--Declaration faite a l'ambassadeur que l'armement de
    la flotte n'a d'autre objet que de rendre les honneurs a la
    reine d'Espagne sur son passage, et de se tenir en defense
    contre les entreprises que pourrait tenter le duc d'Albe.


     AU ROY.

Sire, s'estant la Royne d'Angleterre aperceue que le mal de son pied
empyroit par le travail de son progrez, encore qu'elle n'allat qu'en
coche, elle s'est arrestee a Cheyneys, qui est celle mayson du comte
de Betfort, ou je vous ay mande, par mes dernieres, qu'elle debvoit
demeurer tout le XXVe et XXVIe de ce moys; mais elle y a sejourne
davantaige, et n'en bougera encores de quelques jours. Ceulx de son
conseil se sont assemblez au dict lieu pour prendre quelque bon ordre
sur aulcunes choses qu'ilz ont veu estre aultres, ou bien avoir aultre
evenement, qu'ilz ne pensoient; premierement, sur la detention du duc
de Norfolc, par laquelle, au lieu d'en avoir assoupy et retarde les
troubles de ce royaulme, ilz cognoissent meintennant que c'est par la
qu'ilz les ont advancez et faict naistre, car auparavant il n'y en
avoit point; et sur la guerre d'Irlande, laquelle ilz cuydoient desja
achevee, ilz ont nouvelles que, despuys naguyeres, l'on s'y est bien
battu, et que ceulx du party de la Royne, leur Mestresse, ont heu du
pyre, et que mesmes les saulvaiges monstrent de vouloir passer
oultre, et qu'ilz attandent du secours d'ailleurs; aussi sur le faict
de la Royne d'Escoce, duquel, parce que Vostre Majeste le porte et le
favorise, ilz voyent que toutz leurs afferes d'Escoce en succedent si
mal qu'ilz sont bien en peyne commant le remedier; pareillement sur
leurs differans des Pays Bas, lesquelz viennent meintennant a leur
estre de tant plus suspectz, que, par le pardon general publie en
Envers par le duc d'Alve, a vestemens blancz[11], le XVIe de ce moys,
ou l'on leur faict acroyre que le prince d'Orange est comprins, et
qu'on a randu ses biens a ses enfans; et aussi par l'accord des Mores
en Espaigne[12], ilz estiment que les afferes du Roy d'Espaigne
demeurent si establys en ses pays qu'il n'a rien plus a fere
meintennant que se rescentyr de l'injure, qu'ilz luy ont faicte et a
ses subjectz, ainsy que le duc d'Alve semble d'en avoir l'apareil tout
prest; et encores sur la paix de vostre royaulme, laquelle, de tant
qu'ilz la tiennent desja comme conclue, sans qu'ilz s'en soyent
meslez, ilz craignent que Vostre Majeste se veuille de mesmes conduyre
meintennant en icelle vers eulx, comme ilz se sont asses mal deportez
vers vous durant la guerre; mais principallement sur la division et
mal contantement de leurs propres subjectz, d'ou ilz prevoyent que,
s'il n'y est, devant toutes aultres choses, pourveu, ce sera de la que
leur viendront les plus dangereuses guerres et les plus grandes
difficultez dont, de tant que la Royne leur Mestresse s'oppose
toutjour bien fort aulx moyens, qu'on luy met en avant, qui tendent
ou a la guerre ou a la despence; apres avoir bien longuement debattu
toutes ces matieres, ilz luy ont enfin conseille que, d'ung coste,
elle veuille mettre le duc de Norfolc hors de pryson, et que, par sa
liberte et par l'ayde qu'il luy pourra fere, elle se tirera ayseement
hors des plus apparans dangiers; et dresser, de l'aultre, tout
promptement une bonne armee de mer, qui serviroit de remedier a tout
le reste, sans regarder de si pres a la despence, qu'elle y pourra
fere, qu'elle ne regarde encores plus a la conservation de son estat
et a l'honneur et grandeur de sa couronne.

  [11] Le duc d'Albe deploya, pour la publication de cette
  amnistie, une pompe extraordinaire. Ces mots _vetements blancs_
  se rapportent probablement a quelque particularite des costumes
  employes dans cette ceremonie.

  [12] Voir la note ci-dessus, p. 183.

Sur laquelle leur resolution s'estant la dicte Dame asses colleree
contre ceulx, qui l'avoient faicte estre jusques icy trop rigoureuse
contre le dict duc, leur a respondu qu'elle estoit contante de prendre
bientost ung bon expediant avecques luy, qui ne viendroit toutesfoys
ny d'aulcun d'eulx, ny de toutz ensemble, et dont il n'en auroit a
remercyer que elle seule; et quant a dresser une armee, qu'elle ne se
vouloit opposer a leur conseil, mais seulement les prier qu'ilz
advisassent de n'entreprendre rien qui ne fut bien necessaire, et qui
ne la mist en plus de peyne qu'elle n'est. Dont, tout sur l'heure, les
commissions ont este depeschees, telles que j'ay cy devant mandees a
Vostre Majeste: de dresser une armee royalle de toutz les grandz
navyres de la dicte Dame et de bon nombre d'aultres vaisseaulx
particulliers, et de lever quatre mil maryniers, et tenir prestz huict
mil hommes de pied et deux mil chevaulx; dont, quant aulx navyres et
hommes pour mettre dessus, qui sont maryniers et soldatz tout
ensemble, cella s'execute en toute dilligence; et, dans le Xe du
prochain, j'entendz qu'il sortyra en mer sept grandz navyres des
premiers prestz, les meilleurs a la voyle, avec douze centz hommes
dessus, et les aultres suyvront apres, a la mesure qu'on les aura
fornys d'hommes et de vivres; car, ilz ont desja tout leur aultre
apareil et fornyment. Mais, quant aulx huict mil hommes de pied et
deux mil chevaulx, l'on ne se haste encores de les fere marcher.

Or, en ce mesmes conseil, a este advise de renvoyer devers le duc
d'Alve maistre Fyguillem, bourgeois de ceste ville, l'ung des
commissaires des prinses, par pretexte de luy aporter une honneste
responce sur l'accord de leur differandz, comme ceste Royne le prye
d'y vouloir entendre en quelque bonne sorte, et qu'elle est contante
de reffere le nombre des merchandises et tout ce qui en est depery et
descheu, despuys le premier inventoire qui en fut faict; ce que
n'estant encores aprochant de la satisfaction, parce que le dict
inventoire ne contient guieres bien le tiers des dictes merchandises,
ny que celle moindre partie des deniers qui estoit ez quaysses
merquees pour le Roy d'Espaigne, j'ay bien pense qu'il n'y alloit que
pour descouvrir l'intention du dict duc, et a quoy tandoit son
armement, et quelles pratiques menoient les Anglois catholiques, qui
ont naguieres passe d'Escoce et d'icy devers luy. Tant y a, Sire, que,
nonobstant cest argument, lequel m'a bien faict juger qu'en leur faict
y avoit plus de peur que d'entreprinse, voyant neantmoins que leur
appareil estoit tel qu'il le falloit avoir suspect, mesmes que nul ne
me scavoit asseurer au vray de l'occasion d'icelluy, et qu'ilz ne
cessoient de tretter toutjour d'accord avec le duc d'Alve, j'ay pense
qu'il estoit expediant de les fere parler; dont ay suplie la dicte
Dame et iceulx seigneurs de son conseil que, de tant que j'avois a
vous donner adviz de leur armement, il leur pleust m'advertyr comme
ilz desiroient que je le vous escripvisse, affin d'evitter que, pour
la jalouzie que vous en pourriez avoir, vous ne leur en fissiez
prendre une aultre en vous armant de vostre coste.

A quoy ilz m'ont respondu que je scavois bien que le duc d'Alve
faisoit une bien fort grande armee de mer, et encor qu'il leur eust
notiffie par l'ambassadeur de son Maistre, qui est icy, et encores
faict dire a Mr Norrys par celluy qui est en France, que c'estoit
seulement pour conduyre la Royne d'Espaigne et non pour occasion
quelconque, d'ou ilz deussent prendre tant soit peu de deffiance de
luy, que neantmoins la dicte Dame luy avoit bien vollu depescher ung
messaigier pour l'advertyr qu'elle estoit delliberee de mettre aussi
ses navyres en mer, avec sept ou huict mil hommes dessus, pour
accompaigner la dicte Royne d'Espaigne, sa bonne soeur, tout le long
de la mer de son royaulme, avec commandement a son admyral, lequel
yroit luy mesmes en l'armee, de la recepvoir, honnorer et bien tretter
en toutz ses portz et havres, ou luy viendrait a playsir de descendre
et prendre terre: dont me prioient d'asseurer Vostre Majeste que, sur
leur vie et honneur, il n'y avoit aultre chose; et que le dict sieur
Admyral ne bougeroit que la responce du dict duc ne fut arrivee. Bien
me vouloient dire que aulcuns de leurs rebelles trettoient en secrect
et ouvertement avecques le dict duc, et que les Escossoys se vantoient
aussi qu'ilz auroient bientost ung secours de Flandres; dont se
vouloient trouver prestz a tout besoing.

Voyla, Sire, ce qu'ilz m'ont dict, et en quelle facon ils se sont
descouvertz de la legation du susdict Figuillem, qu'ilz avoient
toutjour tenue fort secrecte; et comme, soubz demonstrations
honnestes, ilz se pourvoyent contre les malles intentions les ungs des
aultres. Je observeray le progrez de leurs actions, du plus pres que
je pourray, pour vous en donner toutjour les plus seurs adviz qu'il me
sera possible; et sur ce, etc.    Ce XXXe jour de juillet 1570.




CXXVe DEPESCHE

--du VIe jour d'aoust 1570.--

(_Envoyee expres jusques a la court par Mr de Poigny._)

  Visite de Mr de Poigny a la reine d'Ecosse.--Audience de conge
    lui est donnee par la reine d'Angleterre.--Heureux effet de son
    voyage.--Meilleur traitement fait a Marie Stuart et au duc de
    Norfolk, a qui il est permis de sortir de la Tour pour etre
    garde chez lui.--Remontrances de l'ambassadeur a Elisabeth sur
    les nouvelles entreprises faites contre l'Ecosse.--Excuses
    donnees par la reine.--Resolution prise de signifier le traite
    aux deux partis en Ecosse.--Continuation des armemens maritimes
    en Angleterre.--Declaration du duc d'Albe a Me Fuyguillem
    envoye vers lui par Elisabeth.--Arrivee a Londres d'un depute
    de la Rochelle.


     AU ROY.

Sire, apres que Mr de Poigny a heu satisfaict a la visite, que Vostre
Majeste luy avoit commande vers la Royne d'Escoce, par l'espace de
quatre jours, qu'il luy a este permiz d'estre aupres d'elle, avec ung
infiny contantement et tres grande satisfaction de la dicte Dame, il
s'en est retourne par deca; et estant icy, nous avons ensemble
considere que, puisqu'il estoit contrainct de se deporter du surplus
de son voyage en Escoce, parce que la Royne d'Angleterre ne le
trouvoit bon, et que les commissaires escossoys n'estoient point
arrivez, qu'il estoit expediant qu'il ne temporisat plus en ce lieu;
dont sommes allez, le IIIIe du present, trouver la dicte Dame a
Cheyneys, ou elle est encores. A laquelle le dict Sr de Poigny a faict
entendre, bien a propos, les choses qu'il avoit veues et aprinses de
l'estat de la Royne d'Escoce, et de sa sante, et aussi de son
estroicte garde, et d'aulcunes aultres particullaritez de ses afferes,
luy incistant bien fort de luy vouloir ottroyer ung peu plus de
liberte qu'elle n'a; et luy ayant au reste ramentu de rechef les
principaulx poinctz de sa charge, avec offre de passer encor en
Escoce, s'il estoit besoing, pour disposer ces seigneurs de della a la
continuation du trette, la dicte Dame luy a faict plusieurs diverses
responces es quelles, sans luy reffuzer ny accorder aussi tout ce
qu'il demandoit, sinon touchant aller en Escoce, qu'elle luy a bien
ouvertement denye, elle a monstre, au reste, qu'elle vouloit beaucoup
defferer a Vostre Majeste; et, apres qu'avec de bien honnestes
repliques, il a heu tire d'aultres secondes et meilleures responces de
la dicte Dame, il a prins conge d'elle. Dont, de tant, Sire, que
Vostre Majeste entendra mieulx au long et par ordre de luy, que ne
feroit par ma lettre, tout ce qui s'est passe en son audience, et ce
qu'il y a propose, ensemble ce qu'il y a obtenu, et ce que la dicte
Dame l'a prie de vous dire, je me deporteray de vous en toucher icy
plus avant, si n'est pour vous dire, Sire, qu'encor qu'il ne vous
raporte resolution de toutes choses, son voyage ne laisse pourtant
d'estre et bien utille, et heureux, puisque par icelluy est advenu que
ceste Royne a commance de se moderer tant envers la Royne d'Escoce
qu'elle l'a layssee visiter de vostre part et luy a eslargy ung peu sa
liberte; et qu'en mesmes temps le duc de Norfolc, qui estoit en
pryson, a este remiz en sa mayson, bien que ce soit encores soubz
quelque garde; qui sont tout presaiges de quelques bon succez ez
aultres afferes de la dicte Dame.

Or de ma part, Sire, ayant heu a remercyer la dicte Dame de la
declaration qu'elle m'avoit mande fere, que son armement n'estoit
aulcunement dresse ny contre Vostre Majeste, ny contre vostre
royaulme, et de ce qu'elle avoit monstre se resjouyr infinyement de la
nouvelle, que je luy avois faict entendre, qu'on tenoit en France la
paix pour faicte; et que sur le dict armement elle m'a heu confirme le
mesmes, adjouxtant que c'estoit le duc d'Alve et non Vostre Majeste
qui avoit a se doubter d'icelluy, et qu'avec plusieurs parolles, et
par tout aultre semblant, elle a exprime ung tres grand desir a la
dicte paix, et luy tarder beaucoup que je la luy puysse bien asseurer
de vostre part, j'ay tire le propos a luy parler des choses que nous
avions entendu d'Escoce: comme pour empescher l'effect de l'accord,
qui estoit tant bien commance, l'on avoit trouve moyen de retarder Mr
de Leviston (qui l'alloit notiffier aulx seigneurs d'Escoce) vingt
deux jours en la frontiere de deca, et despuys, estant passe en celle
de della, les adversaires de la Royne d'Escoce ne permettoient qu'il
passat oultre pour acomplyr sa legation; que cependant le comte de
Sussex avoit envoye solliciter ceulx du party de la Royne d'Escoce de
poser les armes, d'abandonner les rebelles angloys, de ne recepvoir
les estrangiers, et de casser les proclamations, qu'ilz avoient faicte
de l'authorite de leur Royne, pour remettre le faict du gouvernement
du pays en tel estat que le comte de Mora l'avoit laysse; et que,
pendant que la dicte Dame se prenoit bien asprement a la Royne
d'Escoce de ce que ses fuytifz trouvoient faveur et retrette en son
pays, c'estoient les mauvais subjectz de la Royne d'Escoce qui
avoient releve une forme d'authorite, en tiltre de regent, contre et
au prejudice d'icelle en son royaulme, soubz l'adveu et protection des
lettres de la dicte Royne d'Angleterre, qui avoient este leues
publiquement en l'assemblee, y assistant maistre Randolf et son agent
par della; et que le comte de Lenoz, a present cree regent, se vantoit
qu'il auroit tout secours d'elle pour estre meintenu en ceste sienne
nouvelle authorite, et que mesmes le comte de Sussex, en sa faveur,
rentreroit de rechef avecques forces en Escoce, et que l'armee de mer
de la dicte Dame seroit bientost devant Dombertran pour l'assieger;
dont, de tant que, sur ce que je vous avois escript et asseure du
contraire, vous aviez contremande voz forces, qui estoient toutes
prestes en Bretaigne, et vous estiez venu de toutz ces differantz a
ung trette d'accord, duquel ne voyez a present sortyr nul effect, je
ne pouvois, pour ma justification envers Vostre Majeste, que recourir
a la promesse, qu'elle m'avoit faict fere la dessus par les seigneurs
de son conseil, laquelle elle m'avoit despuys confirmee en parolle de
Royne et de Princesse chrestienne, pleyne de foy et de verite; et,
suyvant icelle, la suplyer de vouloir demeurer aulx bons termes du
dict trette et icelluy paraschever, ou bien me dire quelle
satisfaction elle pensoit que j'en debvois donner a Vostre Majeste.

La dicte Dame, se voyant fort pressee de ce propos, et voyant que
j'estois adverty de toutes les pratiques qui se menoient en Escoce,
s'est efforcee de leur donner le meilleur lustre qu'elle a peu,
alleguant que ceulx du party de la Royne d'Escoce, pour avoir de
rechef rentre en la frontiere d'Angleterre, et avoir dresse avec milor
Dacres une bien dangereuse entreprinse sur icelle, si le comte de
Sussex ne l'eust descouverte, et pour avoir, en proclamant l'authorite
de la Royne d'Escoce, declaire ceulx de l'aultre party rebelles,
avoient commance les premiers de donner occasion a elle de se departyr
du dict traicte, dont estoit deliberee de ne souffrir plus leurs
attemptatz et de remedier a leurs mauvaises entreprinses.

Je luy ay replique que Vostre Majeste ny la Royne d'Escoce n'aviez
rien innove de vostre part, et qu'on ne pouvoit pretendre que ceulx du
party de la Royne d'Escoce eussent aussi peu violler le trette jusques
a ce qu'il leur auroit este legitimement notiffie; par ainsy, que je
incistois toutjour a l'entretennement et continuation d'icelluy.

Enfin la dicte Dame, laquelle faict grand fondement de sa parolle
jusques a me dire que si je la trouve jamais manquer d'icelle, je la
veuille estimer indigne que je face jamais plus nul office de vostre
ambassadeur vers elle, et les seigneurs de son conseil, ausquelz j'ay
aussi faict la mesme remonstrance, m'ont accorde qu'il sera donne
moyen a Mr de Leviston, ou bien a quelque aultre, qui sera
presentement depesche d'icy, de pouvoir aller seurement jusques vers
le duc de Chastellerault, et vers les aultres seigneurs du party de la
Royne d'Escoce, pour leur signiffier l'accord encommance, et les
sommer d'envoyer des depputez pour le continuer et parfaire.

Cependant, Sire, la dicte Dame continue toutjour son armement en fort
grand dilligence, et n'en remect rien pour chose que le duc d'Alve luy
ayt respondu, lequel aussi, a ce que j'entendz, a parle ung peu bien
ferme a maistre Fuyguillem, deppute de la dicte Dame, lequel est
revenu despuys trois jours: c'est qu'il luy a dict qu'il preparoit
son armee de mer pour conduyre seurement la Royne, sa Mestresse, en
Espagne, et que rien n'en estoit dresse contre les amys et confederez
de son Maistre, mais bien pour se deffandre et se venger des injures
de ses ennemys; et quant a la pleincte qu'il faysoit que l'ambassadeur
d'Espaigne, icy residant, avoit donne des saufconduictz aulz rebelles
d'Angleterre pour passer en Flandres; que le Roy, son Maistre, le
chastieroit s'il avait mal faict, mais que, pour un rebelle anglois
qu'il y avoit en Flandres, il y en avoit cinq centz flamans en
Angleterre: au regard de se contanter de l'accord des merchandises
sellon l'inventoire qui en avoit este faict, qu'il vouloit de sa part
rendre aulx Anglois tout entierement ce qu'il leur avoit faict saysir
et arrester, et qu'ainsy entendoit il qu'il fut de mesmes satisfaict
aulx subjectz de son Maistre. Bien m'a l'on dict qu'il a use a part
d'aultres parolles gracieuses au dict Fuyguillem, qui les mect en plus
grande esperance d'accord que jamais.

Il est arrive, despuys lundy dernier, ung des superintendans des
finances de la Rochelle, nomme le presidant des comptes de Bretaigne,
lequel on dict estre principallement venu pour trois choses; l'une,
pour adviser le moyen de desdommaiger la Royne d'Angleterre et les
siens des treze ourques de merchandises d'Espaigne, qui furent, des le
commencement, menees des portz de ce royaulme a la Rochelle, et fere
pour cella, ou pour recouvrer nouveaulx deniers, pour du sel et du
vin, quelque nouveau contract entre eulx; la seconde, pour consulter
avec Mr le cardinal de Chatillon des articles de la paix, et les
notiffier, de la part de la Royne de Navarre, a ceste Royne; la
tierce, pour aporter a la dicte Dame quelques adviz et pacquetz qui
la concernent, lesquelz ilz ont surprins quelque part. Sur ce, etc. Ce
VIe jour d'aoust 1570.




CXXVIe DEPESCHE

--du XIe jour d'aoust 1570.--

(_Envoyee expres jusques a Calais par Jehan Volet._)

  Forces de l'armee navale que l'Angleterre vient de mettre en
    mer.--Crainte qu'Elisabeth, rassuree contre toute attaque de la
    part du duc d'Albe, n'emploie cet armement a une entreprise sur
    l'Ecosse.--Etat des negociations au sujet de l'Ecosse et de
    Marie Stuart.--Conclusion de la paix en France.--Nouvelles de
    la Rochelle et d'Allemagne.--Execution de Felton a Londres;
    continuation des executions dans le Norfolk.


     AU ROY.

Sire, sellon la bonne communication que j'ay faicte a Mr de Poigny,
pendant qu'avons este ensemble, de toutes choses de deca, dont j'ay
peu avoir quelque notice, j'espere qu'il aura donne bon compte a
Vostre Majeste non seulement de celles la qui s'y menent ouvertement,
mais aussi d'aulcunes qui se presument, lesquelles ne sont encores
qu'en discours; et pareillement de l'estat ou sont demeurees celles de
la Royne d'Escoce, de facon que je n'auray a toucher icy, sinon de ce
qui a succede despuys son partement; qui est, Sire, que la Royne
d'Angleterre a faict donner une si grand presse a son armee de mer
qu'on l'a rendue toute preste a sortyr, dans le XXe du present, en
nombre de XXIX de ses grandz navires, bien artillez et bien garnys de
toutes monitions de guerre, et avitaillez pour trois mois, avec cinq
mil cinq centz hommes dessus et son admyral en personne pour y
commander, oultre ung nombre d'aultres vaysseaulx, que le comte de
Betfort faict equiper en guerre au pays d'Ouest, qui doibvent sortir,
soubz la conduicte de Haquens, et treze navyres des Francoys et des
Flamans, de la nouvelle religion, qui sont attendans en l'isle d'Ouyc.
Quelcung est revenu de la mer sur un batteau legier, qui raporte avoir
veu, sur la coste de Flandres, envyron cinquante quatre voyles desja
hors des portz, ce qui faict davantaige haster ceulx cy en leur
entreprinse; et les seigneurs de ce conseil ont envoye signiffier, par
deux aldremans de Londres, a Mr l'ambassadeur d'Espaigne qu'il les
veuille venir trouver, a St Auban, a XX mil d'icy, affin de conferer
ensemble; mais ne saichant comme ilz vouldroient user vers luy, il est
en doubte s'il yra.

Je ne descouvre point encores, Sire, que la dicte Dame ayt a nul
aultre effect entreprins cest armement que pour le souspecon du duc
d'Alve, et croy, a la verite, que cella seul en est la premiere
ocasion; mais, a ceste heure, qu'elle a faicte la despense, et que le
duc luy a en plusieurs sortes declaire qu'il ne veult rien
entreprendre contre elle, et aussi n'y a il nul aparance quelconque
qu'il soit pour le fere, ny qu'il divertisse ailleurs son armee qu'a
la conduicte de la Royne, sa Mestresse, tant qu'elle soit du tout
descendue en Espaigne, je crains que la dicte Royne d'Angleterre
employe cependant la sienne contre l'Escoce; car de la dresser contre
la France je n'en ay ny indice ny sentyment, mais quelcun m'a bien
dict qu'on la conseille de se saysir de Dombarre, et m'a l'on donne
adviz qu'elle a mande de nouveau au comte de Sussex de tenir mil cinq
centz harquebouziers, six centz corseletz et quatre centz chevaulx,
toutz prestz en la frontiere, qui est argument qu'elle espereroit, par
ce secours de terre, facilliter l'entreprinse a son armee de mer; et
que, par mesmes moyen, elle satisferoit au comte de Lenoz, lequel luy
ayant demande une grande provision de deniers pour souldoyer des
Escossoys pres de luy, elle luy a respondu qu'elle ayme mieulx
employer son argent a souldoyer des siens que non d'en acquerryr des
estrangiers; neantmoins j'entendz qu'on l'a tant pressee qu'enfin elle
luy a envoye trois mil {lt} d'esterlin, qui est dix mil escuz. De
cecy, Sire, et d'aulcunes conditions asses dures, que la dicte Dame a
naguieres proposees, bien qu'en ryant, a Mr l'evesque de Roz, de
vouloir pour sa seurte, en restituant sa cousine, avoir des ostaiges
d'elle, et le Prince son filz, et le chasteau de Dombertran; et luy
ayant le dict sieur evesque respondu que mal ayseement se pourroit
tout cella fere, je crains que la dicte Dame se veuille pourvoir, de
bonne heure, d'aulcuns aultres moyens bien contraires a celluy du
trette, que nous avons commance; mais, nonobstant ceste demonstration,
nous ne layssons de luy incister toutjour qu'elle doibt demeurer aulx
bons termes du trette, et icelluy paraschever, sellon qu'elle mesmes a
prie Mr de Poigny de vous asseurer, Sire, que, si la Royne d'Escoce
luy faict de bien honnestes et honnorables offres, qu'elle procedera
tres honnorablement envers elle; et, suyvant cella, elle nous a
despuys baille ses lettres pour fere passer sans difficulte milord de
Leviston jusques la ou le duc de Chastellerault et les aultres
seigneurs du party de la Royne d'Escoce sont assemblez, affin de leur
notiffier l'accord encommance, et les sommer d'envoyer des depputez
pour ayder a le conclurre; et, par mesmes depesche, nous avons adverty
les dicts seigneurs de se donner garde des entreprinses de deca. Ceulx
qui portent icy bonne affection a la Royne d'Escoce estiment, Sire,
qu'il importe beaucoup que, en parlant a l'ambassadeur d'Angleterre,
et par aultres demonstrations en Bretaigne, Vostre Majeste face
toutjour cognoistre qu'elle desire secourir et remedier les afferes de
la dicte Dame.

J'entendz que Mr Norrys a escript, du IIIe du present, que la paix
estoit desja conclue dez le premier[13], et qu'il restoit rien plus a
accorder que quelque formalite sur le desarmer et sur reconduyre les
reytres hors de vostre royaulme, ce qui faict regarder a plusieurs
icy, si Vostre Majeste vouldra incister plus fort, a ceste heure, au
restablissement des choses d'Escoce, et s'il en pourra bien sortyr du
differant entre la France et l'Angleterre; mais je leur en oste
l'opinion le plus que je puys.

  [13] Cette paix, connue sous le nom de _paix boiteuse et mal
  assise_, parce qu'elle fut negociee par Mr de Biron, qui etait
  boiteux, et par le sieur de Mesmes, seigneur de Malassise, fut
  conclue a Saint-Germain-en-Laye, le 11 aout 1570. Les articles au
  nombre de quarante-six sont rapportes dans l'edit de
  pacification, donne a Saint-Germain, le 15 du meme mois.

Le presidant venu de la Rochelle est alle desja une foys jusques a
ceste court, et m'a l'on dict que, a cause des adviz et des lettres
interceptes, qu'il disoit aporter concernant ceste princesse, elle l'a
vollu ouyr, mais bien fort en secrect. Les depputez aussi des princes
d'Allemaigne ont este ouys une foys, et puys se sont retirez a
Londres. Il semble que leur negociation demeure en quelque suspens par
le retour d'ung Oynfild, qui vient freschement d'Allemaigne, l'y
ayant, dez le moy de may, ceste princesse envoye pour tretter
d'aulcunes choses fort secrectement avec les dicts princes, et mesmes
a heu grande communication avec l'evesque de Colloigne. La dicte Dame
commance de n'avoir plus si suspecte la diette d'Espire comme l'on la
luy faisoit, puisque le comte Pallatin y intervient. L'on dict que ung
agent du jeune duc des Deux Ponts est venu poursuyvre icy, contre
ceulx de la Rochelle, le payement d'environ quarante mil escuz, qui
furent trouvez ez coffres du feu duc, son pere; lesquelz monsieur
l'Admyral print, avec obligation de la Royne de Navarre et des
principaulx de l'armee, qu'ilz seroient acquittez contantz en
Angeterre. Maistre Felton a este, despuys trois jours, execute devant
icelle mesme porte de l'evesque de Londres, ou il avoit affiche la
bulle, ayant soubstenu toutjour fort opinyastrement que l'interdict du
Pape sur ceste Royne est juste et juridique. L'on continue aussi les
executions en Norfolc. La dicte Dame poursuyt son progrez vers Oxfort,
et a vollu que je soys sorty de Londres, a cause de la peste, pour
pouvoir plus librement negocier avec elle. De quoi, Sire, et du
desloignement de sa court, je crains demeurer moins bien adverty de
beaucoup de choses au villaige que je n'etois a la ville, mais j'y
mettray toutjour la meilleure dilligence que je pourray. Sur ce, etc.
Ce XIe jour d'aoust 1570.

   J'ay faict courir apres ce pacquet, qui estoit desja depesche dez
   le matin, pour y adjouxter la reception de voz lettres du IIIIe
   du present, qui m'ont este rendues par mon secretaire, avec la
   bonne et desiree nouvelle de la paix; sur laquelle, apres avoir
   remercye Dieu, et, de rechef, de tout mon cueur tres humblement
   bayse les mains de Vostre Majeste, j'en yray demain fere la
   conjoyssance a ceste Royne, laquelle, a ce que j'entendz,
   depesche ung gentilhomme en France, mais ne scay encores sur
   quelle occasion.




CXXVIIe DEPESCHE

--du XIIIIe jour d'aoust 1570.--

(_Envoyee expres jusques a Calais, par Bordillon._)

  Resolution prise par la reine d'Angleterre d'envoyer Walsingham
    en France.


     AU ROY.

Sire, il y a trois jours que la Royne d'Angleterre avoit depesche le
Sr de Valsingan pour aller fere aulcuns offices vers Vostre Majeste,
et pour les fere en une facon, si la paix estoit faicte, et en une
aultre, s'il trouvoit qu'elle fut encores a fere; dont, a ceste heure,
que j'ay envoye demander audience a la dicte Dame pour la luy aller
annoncer, toute bien faicte et bien conclue, elle m'a mande que je
seray le tres bien venu avec ceste tres bonne nouvelle, et qu'elle a
desja expedie ung sien gentilhomme en France pour vous en aller fere
la conjouyssance de sa part; en quoy je vous suplie tres humblement,
Sire, lui agreer, et gratiffier en toutes sortes ceste sienne bonne et
prompte demonstration, ainsy qu'elle s'atend bien que, pour avoir
toutjour ouvertement declaire qu'elle la desiroit, et pour s'estre
offerte de s'employer a la fere, et mesmes pour avoir, durant la
guerre, rejette toutes les persuasions qu'on luy a donnees de se
declairer de l'aultre party, et avoir encores, sur le pourparle de
paix, procede en sorte qu'elle veult bien estre veue d'avoir ayde en
quelque chose a la conclurre, elle se repute avoir grandement merite
de vostre amytie. Et j'entendz, Sire, que, par mesmes moyen, elle vous
fera tenir quelque propos du faict d'Escoce, estant le dict de
Valsingan principallement envoye pour notter et comprendre, aultant
qu'il luy sera possible, a quoy, apres ceste paix, va l'intention de
Vostre Majeste, tant sur les choses qui ont passe du coste de ce
royaume durant la guerre, que pour voir en quoy vous perseverez
touchant celles du dict pays d'Escoce et touchant la Royne d'Escoce,
vostre belle soeur; dont j'estime, Sire, que le plus de faveur et de
grattiffication que pourrez monstrer sur celles premieres, et plus de
fermete et perseverance ez aultres, sera ce qui plus donra
d'accommodement a vostre service et plus de reputation a voz afferes
de deca. Icelluy Valsingan est tenu icy pour bien habille homme, fort
affectionne a la nouvelle religion, et tres confidant du secretaire
Cecille; qui va desja fere ung commencement d'essay en la charge que,
a mon adviz, l'on luy a designee d'ambassadeur ordinaire vers Vostre
Majeste apres Mr Norrys. Sur ce, etc.

     Ce XIVe jour d'aoust 1570.




CXXVIIIe DEPESCHE

--du XVIIIe jour d'aoust 1570.--

(_Envoyee expres jusques a Calais par l'homme du Sr de Valsingan._)

  Audience.--Communication officielle donnee par l'ambassadeur a
    Elisabeth de la conclusion de la paix en France.--Contentement
    manifeste par la reine de cette nouvelle.--Vives demonstrations
    en faveur du roi.--Promesse de la reine de hater la conclusion
    du traite avec Marie Stuart.


     AU ROY.

Sire, le jour de la my aoust, j'ay este porter la certitude de la paix
de vostre royaulme a la Royne d'Angleterre, a Penleparc, qui est
trente deux mil loing de Londres; laquelle a monstre non seulement de
la bien recepvoir, mais d'en vouloir caresser et honorer la nouvelle,
ayant faict parer sa court, et estant elle mesmes paree et
merveilleusement bien en poinct; et m'a, a l'arrivee et au retour,
faict mieulx recueillyr et accompaigner que de coustume, et encores me
reconvoyer par des gentilshommes expres une grand partie du chemyn, de
sorte qu'elle et les seigneurs de son conseil, vers lesquelz j'ay
faict aussi la conjoyssance de vostre part, n'ont rien obmiz de ce qui
se peult monstrer d'exterieur pour donner entendre qu'ilz ont ung tres
grand plesir de cet accord. Mais, pour descouvrir quelque chose de
l'interieur, j'ay dict a la dicte Dame, en luy presentant les lettres
et recommandations de Voz Majestez, que Dieu vous avoit faict la grace
de vous donner la paix avecques voz subjectz; et qu'aussitost que vous
l'aviez peu conclurre vous luy en aviez faict la premiere part, affin
de luy advancer, devant les aultres princes, voz alliez et confederez,
l'ayse et le playsir que vous estimiez qu'elle en recepvroit, parce
que, plus que nul de tous eulx, elle avoit toutjour monstre de la
desirer, et mesmes de se vouloir employer a la fere; dont cecy luy
estoit ung tres asseure tesmoignage que vous n'en avez miz rien en
oubly, et que vous luy rendrez la tranquillite de vostre royaulme
aultant utille, comme elle avoit toutjour faict paroistre qu'elle
l'auroit tres agreable.

La dicte Dame, usant de toutes les demonstrations d'ayse et de
contantement qu'il est possible, m'a respondu qu'elle ne pouvoit asses
a son gre vous remercyer de la faveur, que luy aviez faicte, de luy
advancer ceste bonne nouvelle de vostre paix, ny asses s'en conjouyr
avecques Voz Majestez; et que n'ayant heu moindre desir que vous
mesmes de la voir bien succeder, ainsy que sa conscience l'en
faisoit, a ceste heure, estre bien fort contente, et que la certitude
s'en pouvoit encores veriffier par lettres et tesmoings, elle ozoit
bien esgaller l'ayse qu'elle recepvoit d'en entendre la conclusion, a
celluy que Vostre Majeste et la Royne, vostre mere, et Messieurs vos
freres, voyre quel que soit de voz propres subjectz, en pouviez avoir;
ce que estant bien confere avec le peu de desir que vous scavez que
les aultres princes en avoient, elle vous layssoit a juger si une
premiere conjouyssance ne lui en estoit pas deuhe, et pourtant que
vous ne doubtissiez qu'elle ne la receust avec trop plus d'abondance
de playsir et d'affection, qu'elle ne le pouvoit, par parolle ny par
nulle aultre demonstration, bien exprimer; seulement elle prioyt Dieu
de la vous fere, et a voz subjectz, tres longuement et heureusement
jouyr; et qu'encor qu'on luy eust vollu imprimer que vostre paix luy
seroit ung commancement de guerre, et que vous vous layrriez aisement
aller a l'instigation, que ses ennemys vous feroient, de la luy
commancer sinon directement, au moins par moyens indirectz de la Royne
d'Escoce, qu'elle ne le se vouloit toutesfoys persuader; et vous
pryoit, de tant que vous estiez sur le poinct de vous former une
inpression d'amytie ou d'ayne pour l'advenir, que vous vollussiez
retenir elle et son royaulme, qui ne sont pas des plus grandz mais non
aussi des moindres, au mesmes degre d'amytie qu'elle veult droictement
perseverer vers vous et le vostre; et que, ayant auparavant propose de
vous depescher le Sr de Valsingan, affin qu'il servyst a quelque bon
effect entour la conclusion de la dicte paix, elle l'y feroit encores
plus vollontiers passer, a ceste heure qu'elle estoit conclue, pour
non seulement vous en aller fere la conjoyssance, mais vous remercyer
infinyement de celle que vous luy en aviez desja faicte.

Je n'ay failly la dessus, Sire, d'user des meilleurs et plus
convenables propos, que j'ay peu, pour mettre la dicte Dame en grande
confiance de Vostre Majeste et de vostre royaulme; et, apres avoir
touche quelque mot du commandement, que me feziez, d'avancer toutjour
les afferes de la Royne d'Escoce; a quoy elle m'a respondu en tres
bonne facon et avec nouvelle promesse d'y proceder du premier jour,
sellon qu'elle avoit bonnes nouvelles que les seigneurs escossoys des
deux costez s'y vouloient disposer, elle m'a licencie avec tant de
bonnes paroles et demonstrations de son contantement, et de vouloir
donner toute satisfaction a Vostre Majeste, que je craindrois d'en
diminuer la meilleure part, si je m'esforcoys de le vous vouloir
davantaige exprimer: dont la layrray a tant jusques a la prochaine
depesche d'ung des miens, que j'envoyeray bientost devers Vostre
Majeste, par lequel je vous feray amplement entendre toutes aultres
choses. Et seulement, Sire, j'adjouxteray a ce pacquect la lettre, que
la dicte Dame vous escript, oultre celles qu'elle a baille au dict
Valsingan pour Voz Majestez, lequel est desja depesche, et avecques
luy le sir Henry Coban pour aller saluer, de la part de ceste Royne,
la Royne d'Espaigne au Pays Bas; et croy qu'il passera jusques a
Espire devers l'Empereur. Sur ce, etc.

     Ce XVIIIe jour d'aoust 1570.


     A LA ROYNE.

Madame, j'obmetz, tout a esciant, d'escripre a Voz Majestez par ceste
depesche beaucoup de propos, qui ont este tenuz entre la Royne
d'Angleterre et moy en ceste derniere audience, pour les vous mander
cy apres plus expressement par ung des miens; et suffira, s'il vous
playt, Madame, que, en ceste cy, je vous dye, sur la nouvelle que j'ay
annoncee a la Royne d'Angleterre de la paix de vostre royaulme, qu'il
ne se peult exprimer ung plus grand ayse que celluy que, en parolle et
en semblant, elle a monstre d'en recepvoir; et croy que, sans la
crainte des choses d'Escoce, que son cueur aussi s'y conformeroit.
J'entendz qu'elle a prins quelque souspecon de ce que les depputez des
Princes n'ont faict rien entendre de ceste derniere conclusion a son
ambassadeur, comme ilz avoient faict les aultresfoys; au moins n'en
avoit il encores rien escript a la dicte Dame, quant j'ay este devers
elle, laquelle en estoit mal contante; et discouroient quelques ungs
la dessus qu'il y pourroit bien rester encores quelque difficulte:
tant y a que les choses d'icy ne layssent pourtant de prendre aultre
forme, sur ce que je leur en ay desja dict, mesmes en l'endroict de
l'ambassadeur d'Espaigne, auquel aultrement l'on estoit prest de fere
piz que jamais. J'espere qu'il en reuscyra aussi de l'utillite a
vostre service. Sur ce, etc.

     Ce XVIIIe jour d'aoust 1570.




CXXIXe DEPESCHE

--du XXIe jour d'aoust 1570.--

(_Envoyee expres jusques a la court par Guilliaume Beroudier._)

  Rapport de ce que l'ambassadeur a pu savoir des instructions
    donnees a Walsingham.--Conclusion definitive de la paix de
    France.--Instance de l'ambassadeur pour que le roi se prononce
    avec fermete sur les affaires d'Ecosse.--Effet produit en
    Angleterre par l'assurance que la paix est definitivement
    signee en France.


     AU ROY.

Sire, ceste bien asseuree confirmation de la paix, qui m'est venue par
les lettres de Vostre Majeste du XIe du present, avec les articles
d'icelle, qu'il vous a pleu par mesme moyen m'envoyer, ont miz la
Royne d'Angleterre et ceulx de son conseil hors de tout doubte qu'elle
ne soit a present bien conclue et arrestee; car, parce que Mr Norrys
leur avoit escript que, de vostre coste, Sire, elle estoit bien
signee, mais qu'elle restoit a signer par Messieurs les Princes et
Admyral, et que Mr le cardinal de Chatillon n'en avoit encores nulles
nouvelles, aussi que de della l'on mandoit que aulcuns s'y opposoient,
et que le parlement de Paris ne la vouloit en facon du monde
recepvoir, plusieurs ont estime que la matiere estoit encores bien
acrochee; et le Sr de Valsingan mesmes, quant il m'est venu dire
adieu, n'a sceu tenir son langaige si mesure qu'il n'ayt asses monstre
qu'il estoit depesche sur telle opinion. Et j'ay despuys entendu que,
l'ayant la dicte Dame faict arrester, lorsque je la suys alle trouver,
jusques apres qu'elle m'auroit ouy, aussitost qu'elle a comprins par
mon recyt que les depputez estoient de rechef renvoyez avec les dicts
articles vers les Princes, elle l'a soudain faict partyr, sur la
mesme depesche qu'elle luy avoit desja baillee, luy mandant qu'il
n'estoit besoing d'y rien changer.

Or, Sire, ce que j'ay peu descouvrir de sa charge est qu'ayant ceste
princesse l'esprit fort agite de tant de deffiances, que je vous ay cy
devant mandees, et se trouvant mal satisfaicte de ce que ceste
derniere conclusion de paix s'est menee si estroictement que son
ambassadeur a souspeconne y debvoir avoir des conventions qui la
touchoient, puysqu'on les luy tenoit secrectes, elle a advise
d'envoyer cestuy cy tout expres par della affin que, trettant avec
ceulx de l'ung et l'aultre party, il puysse juger de quelle
disposition, apres la dicte paix, se trouvera Vostre Majeste et vostre
royaume vers elle et le sien, avec commandement d'accommoder son
parler a l'estat ou il verra que les choses seront, et de se conduyre
neantmoins en ce qu'il aura a negocier avec ceulx de la nouvelle
religion, sellon certain reglement qui a este arreste avec les
depputez, qui sont icy, des princes d'Allemaigne, et dont l'ung d'eulx
est alle avecques luy; et de mesler, a ce que j'entendz, parmy
l'aparance d'exorter ceulx de la dicte religion a vostre obeyssance,
qu'ilz veuillent bien regarder a l'establissement de ce qui leur sera
promiz pour l'exercice d'icelle et pour l'establissement de la paix,
et que, en ces deux choses, elle et les dicts princes ne sont pour les
habandonner jamais, comme ilz ont encores tout presentement et auront
toutjour toutes choses bien prestes pour les secourir; leur
remonstrant aussi qu'ilz n'ont asses bien faict leur debvoir d'avoir
obmiz, en l'instruction qu'ilz ont donnee a leurs depputez pour fere
ce trette, laquelle a este envoyee icy de la Rochelle, et traduicte
incontinent en anglois et imprimee a Londres, de n'y avoir faict
quelque honnorable mencion d'elle et du bon reffuge qu'ilz ont trouve
en son royaulme, avec d'aultres particularitez que je suys bien ayse
qu'elles n'arrivent qu'apres la paix faicte; car possible n'eussent
elles de guieres servy a la conclurre.

Et au regard de Vostre Majeste, j'entans, Sire, que sa commission
porte que, au cas qu'il trouve les choses non encores bien accordees,
qu'il vous offre toutz les moyens et offices, qui seront cognuz
pouvoir proceder d'elle, pour vous ayder a les accorder avec vostre
grandeur, reputation et advantaige; mais s'il trouve la paix desja
conclue, ainsy que, graces a Dieu, elle l'est, qu'il vous en face la
meilleure et plus expresse conjoyssance qu'il pourra, et qu'il vous
exorte, Sire, a l'entretennement et observance d'icelle, avec offre de
tout ce qui est en la puyssance de la dicte Dame pour vous assister
contre ceulx qui la vous vouldroient traverser ou empescher; et vous
prier, au reste, de ne vous laysser jamais persuader du contraire, car
vous ayant elle jusques icy garde ce respect d'avoir rejette toutes
les tres vehementes persuasions qu'on luy a donnees de se declairer
contre vous, elle proteste que, par cy apres, elle ne le pourra plus
fere; et que, si vous entreprenez la guerre contre la religion d'ou
elle est, qu'elle employera toutes ses forces, son estat et sa
couronne a la deffance, faveur et protection d'icelle; et qu'elle
entrera en la ligue des princes protestans contre Vostre Majeste,
ainsy qu'ilz ont encores icy a ceste heure leurs ambassadeurs pour
l'en solliciter; et avec charge aussi au dict Valsingan de vous fere
entendre, de la part de la dicte Dame, touchant la Royne d'Escoce,
qu'elle ne luy veult aulcun mal, ny veult en facon du monde procurer
sa ruyne, que seulement elle cerche de s'asseurer des guerres et
dangiers, qui luy ont este toutjour imminentz du coste d'elle et de
son royaulme, chose qu'elle estime que ne debvez trouver mauvaise; et
qu'encores, pour l'amour de Vostre Majeste, sera elle contante d'user
si honorablement vers la dicte Dame, que ung chacun jugera qu'elle luy
aura la plus grande de toutes les obligations, qu'elle ayt jamais heue
a personne de ce monde.

Qui est tout ce, Sire, que j'ay aprins de la depesche du dict
Valsingan, et ne scay encores s'il y a heu rien de plus ou de moins,
ou de change despuys; dont je suplie tres humblement Vostre Majeste de
gratiffier si bien a la dicte Dame ses bonnes parolles que ses
intentions en puyssent toutjour devenir meilleures, car aussi estime
elle vous avoir beaucoup oblige de ne vous avoir faict sentyr tant de
mal et d'empeschement, de son coste, comme l'on l'a bien incitee et
conseillee de vous en fere.

Au regard, Sire, des choses d'Escoce, encores que la dicte Dame ayt,
de rechef, tres expressement donne parolle a Mr de Roz de proceder au
trette, aussitost que les depputez d'Escoce seront arrivez, car
plustost n'y veult elle nullement entendre; neantmoins, de tant que je
suys seurement adverty que le comte de Sussex, lequel a encores des
forces en la frontiere, et le secretaire Cecille menent des pratiques,
et croy que [c'est] sans le sceu de la dicte Dame, pour tirer la
matiere en longueur et pour fere rentrer de rechef les Anglois en
Escoce au secours du party du regent, qui se trouve le plus foible; il
sera le bon playsir de Vostre Majeste d'en parler en telle sorte aulx
ambassadeurs de la dicte Dame qu'ilz cognoissent que vous incistez,
Sire, tres fermement a la continuation et accomplissement du trette et
a l'entretennement de ce qui en est desja arreste; ou autrement que
vous n'estes pour manquer de secours a ceulx de voz allyes qui ont
recours a vostre protection, et faveur. Et sur ce, etc.

     Ce XXIe jour d'aoust 1570.


     A LA ROYNE.

Madame, ce peu de temps qui a passe, despuys la premiere nouvelle de
la conclusion de la paix, laquelle Voz Majestez m'escripvoient du
IIIIe du present, jusques a la confirmation que j'en ay presentement
receue, qui n'est que six jours entre deux, nous a donne a dicerner
ceulx qui desirent icy veritablement la paix de vostre royaulme, et
l'establissement de vos afferes, d'avec ceulx qui n'en cerchent que le
perpetuel trouble et la diminution de vostre grandeur; et n'en est
l'affection de la religion aulcunement la reigle, car plusieurs
catholiques et plusieurs protestans meslez ensemble, bien que par
divers respectz, monstrent d'en estre tres marrys, et de mesmes
plusieurs des deux partys s'en rejouyssent conjoinctement; mais ceulx
sur toutz, es quelz gist toute l'esperance de la religion catholique
en ce royaulme, en font une tres solemnelle resjouyssance, et desirent
la conservation de vostre couronne, et croyent et esperent que
d'icelle a de proceder la reunyon de l'esglize et le restablissement
de la religion catholique en ceste mesmes isle, aussi bien qu'en tout
le reste de la Chrestiente, par les moyens que Dieu vous inspirera,
plus qu'aulx aultres princes chrestiens, puysque a vous, plus qu'a
eulx toutz, il vous a faict sentyr combien en est dangereuse et pleyne
de toutz maulx la division.

Les Huguenotz, qui estoient par deca, commancent de n'y estre plus si
bien veuz qu'ilz souloient, et n'y peuvent desormais vivre sans
soupecon. J'entendz que ceulx, qui estoient pirates, se vont peu a peu
retirant, et Clement Joly, ayant reduict tout son equipage a deux bons
navyres, s'en va avec Haquens, qui dresse une flotte pour retourner
aulx Indes. Ceulx cy ont desja miz dehors six de leurs grandz navyres,
soubz la conduicte de maistre Charles Havart, filz de milord
Chamberlan, lequel commandera en l'armee parce que l'admyral est
mallade, et y en mettront encores quatre dans ceste sepmayne, mais ilz
ne donnent grand presse aulx aultres vingt navyres, parce qu'ilz ont
adviz que l'apareil du duc d'Alve ne peult estre prest, jusques
envyron la St Michel, bien qu'ilz scavent qu'il est alle desja
recuillyr la Royne, sa Mestresse, a Nimegen. Maistre Henry Coban
s'apreste toutjour pour l'aller saluer, de la part de ceste Royne, et
avecques luy s'en retourne par della le mesmes merchant deppute sur le
faict des merchandises, nomme Fuiguillem, qui en est naguieres revenu;
et sur ce, etc. Ce XXIe jour d'aoust 1570.




CXXXe DEPESCHE

--du XXVIe jour d'aoust 1570.--

(_Envoyee jusques a la court par La Bresle, chevaulcheur._)

  Assurance de l'ambassadeur que l'armement des Anglais n'est pas
    dirige contre Calais.--Recommandation qu'il fait de se premunir
    neanmoins en France contre toute surprise.--Instance de la
    reine d'Ecosse pour obtenir du roi un secours efficace; sa
    conviction qu'Elisabeth ne veut pas lui rendre la
    liberte.--Nouvelles des Pays-Bas.


     AU ROY.

Sire, je n'ay trouve nouveau l'adviz, qu'on vous a donne, de
l'entreprinse de ceulx cy sur Callais, car je pense en avoir mande
quasi aultant a Vostre Majeste par le Sr de Sabran, sur le
commancement de juillet, et vous avoir dez lors particullarise quant,
commant, et en quel lieu, ilz avoient propose de fere leur descente,
mais que bientost apres ilz avoient change de delliberation, parce
qu'ilz avoient juge que ce seroit attacher une grosse guerre, de
laquelle ilz n'avoient ny rien de bien prest pour la commancer, ny nul
moyen de la meintenir, sinon par noz troubles, lesquelz ilz voyoient
desja incliner a la paix; et aussi qu'il m'advint lors de toucher ung
mot a quelcun des leurs de ce que j'en avois senty, et en mesmes temps
Mr de Gordan saysyt des armes qu'on pourtoit a Callais, dont
estimerent que le tout estoit descouvert, de sorte que leur present
armement ne monstre qu'il soit a nul aultre effect que pour tenir la
mer, sans pouvoir mettre gens en terre, ainsi que, pour en esclarcyr
davantaige Vostre Majeste, je renvoye ce mesmes courryer pour vous en
aporter l'estat, tel que je l'ay peu recouvrer, duquel encores il s'en
fault beaucoup qu'il soit ainsy bien prest, comme le dict estat le
porte; et ne le pourront avoir si soubdain faict plus grand, ny leve
les gens de guerre que n'en soyons, de quelques jours devant,
advertys. Neantmoins, Sire, ayant premierement descouvert qu'ilz ont
heu intention de tenter quelque chose sur le brullant desir de
recouvrer Callais, et les voyant a ceste heure (bien que pour aultres
fins) estre en armes, j'ay adverty Mr de Gordan, et les aultres
gouverneurs de vostre frontiere, de se tenir sur leurs gardes; et ay
suplie Vostre Majeste, comme je la suplie encore tres humblement, de
leur mander de rechef qu'ilz ayent a se monstrer si preparez et
pourveuz qu'ilz facent perdre a ceulx cy toute l'ocasion et la
vollonte, qu'ilz pourroient avoir, d'y rien entreprendre.

La Royne d'Escoce renvoye ung serviteur du Sr Douglas en France,
auquel elle a commiz une depesche pour Vostre Majeste; et croy, Sire,
qu'elle vous persuade de tout son pouvoir, que, touchant sa liberte et
restitution, vous ne vous en veuillez plus attandre a ce que la Royne
d'Angleterre vous en fera dire ou promettre, car elle pense avoir
asses d'aparans argumens pour juger que l'intention de ceulx, qui
guydent les conseilz de la dicte Dame, n'est aulcunement d'y entendre,
ains de s'opiniastrer, de plus en plus, a sa detention et a luy fere
perdre son estat; ainsy que, despuys le commancement du trette, ilz
ont, soubz main, faict creer le comte de Lenoz regent en Escoce, et se
preparent a ceste heure d'y envoyer gens, argent et tout aultre
secours pour le maintenir; en quoy la dicte Dame me prie que, quoyque
ceulx cy me puissent dorsenavant alleguer, je ne vous veuille plus
entretenir en aulcune esperance du dict trette; ains que je vous
suplye tres humblement, Sire, d'aller au devant de la malle
entreprinse qu'ilz ont sur elle, premier qu'ilz l'ayent du tout
ruynee, et premier qu'ilz ayent acheve de vous oster une telle allyee,
et l'alliance, et les allyez que vous avez en elle, son royaulme et
ses subjectz. Dont semble bien, Sire, que, ayant Vostre Majeste porte
jusques icy, par voz vertueuses parolles et bonnes demonstrations,
beaucoup de faveur aulx afferes de la dicte Dame, lors mesmes que les
vostres sentoyent plus d'empeschement, que, graces a Dieu, ilz ne font
a ceste heure, s'il vous playt d'en user meintennant de semblables, ou
ung peu de plus expresses, et les fere sonner au Sr de Valsingan,
avant qu'il s'en retourne, qu'elles seront de bien fort grand moment
pour meintenir la cause de la dicte Dame, jusques a ce que y puyssiez,
a bon esciant, adjouxter les effectz. Mais affin, Sire, que voyez
plus clayrement quel il y fera, je vous manderay, du premier jour, par
le Sr de Vassal, le plus particulierement que je pourray, l'estat de
toutes choses d'icy, et ce que la Royne d'Angleterre m'aura respondu
sur le faict de son armement; laquelle je vays presentement trouver.

Et ne vous diray davantage, Sire, sinon que le jeune Coban s'apreste
toutjour pour passer en Flandres, et ne me suys trompe du jugement,
que j'ay faict, qu'il yra jusques a Espire, dont je mettray peine
d'entendre quelque chose de sa commission. La nouvelle de la paix de
vostre royaulme a este utille a l'ambassadeur d'Espaigne; car, oultre
qu'elle est cause qu'on ne l'a resserre, l'on luy a despuys faict
beaucoup de favorables demonstrations. Il est vray qu'on a envoye
surprendre, jusques dans le port de Bergues en Flandres, le docteur
Estory et ung maistre Parquer, toutz deux Anglois catholiques, qui
estoient la depputez par le duc d'Alve sur la visite des merchandises
d'Angleterre pour les confisquer, et les a l'on transportez par deca,
et tout incontinent miz dans la Tour de Londres; en quoy l'on a
manifestement violle la franchise des Pays Bas, chose qu'on ne peult
croyre que le duc d'Alve puisse aulcunement dissimuler. Sur ce, etc.

     Ce XXVIe jour d'aoust 1570.




CXXXIe DEPESCHE

--du Ve jour de septembre 1570.--

(_Envoyee expres jusques a la court par le Sr de Vassal._)

  Audience.--Plainte de l'ambassadeur au nom du roi, qui est averti
    que l'armement de la flotte d'Angleterre est destine a une
    entreprise sur Calais.--Vive protestation de la reine qu'elle
    n'a jamais eu un pareil projet, et qu'elle n'a d'autre
    intention que de repousser les attaques, qui pourraient etre
    dirigees contre elle.--Demande d'explications sur les armemens
    faits en Bretagne.--Debat sur les delais apportes a la
    conclusion du traite concernant Marie Stuart.--Nouvelle
    invasion des Anglais en Ecosse. _Memoire._ Discussions des
    Anglais sur la paix de France.--Leur crainte qu'une ligue
    generale ait ete formee contre eux.--Changement de conduite
    d'Elisabeth a l'egard de l'ambassadeur d'Espagne.--Dispositions
    prises pour eviter une attaque de la part du duc
    d'Albe.--Resolution de faire sortir la flotte pour rendre
    honneur a la reine d'Espagne, et se tenir prete au besoin a
    livrer bataille.--Negociations d'Elisabeth en
    Allemagne.--Nouvelles de la diete.--_Memoire secret._ Assurance
    donnee parle duc de Norfolk, depuis sa mise en liberte, qu'il
    reste devoue a la reine d'Ecosse.--Necessite d'imposer a la
    reine d'Angleterre un delai, dans lequel le traite avec Marie
    Stuart devra etre conclu.--Utilite de faire quelque changement
    dans la garnison de Calais.--Projet d'une entreprise du roi
    d'Espagne sur l'Angleterre: insistance faite aupres de Marie
    Stuart pour qu'elle s'abandonne entierement au duc d'Albe du
    soin de sa restitution.--Disposition d'Elisabeth a renouer la
    negociation de son mariage avec l'archiduc Charles.--Avis d'une
    correspondance entretenue avec l'Angleterre par quelqu'un qui
    approche le duc d'Anjou.--Nouvelles repandues a Londres sur les
    projets du roi.


     AU ROY.

Sire, estant la Royne d'Angleterre en une mayson esquartee dans les
boys, a quarante cinq mil de Londres, qui s'apelle Vuynck, elle m'a
mande dire que, si l'affere dont j'avois a luy parler estoit haste, je
vinsse prendre ma part de l'incommodite du lieu ou elle estoit; mais,
si ce n'estoit chose pressee, qu'elle me prioyt d'attandre jusques au
VIIIe jour ensuyvant, qu'elle se randroit pres d'Oxfort, en la mayson
de Mr de Norrys, qui seroit plus commode. Et comme elle a entendu que
je ne vouloys temporiser, et que j'estois desja prez du dict Vuynck,
elle a envoye trois gentishommes pour me conduyre, non en la mayson ou
elle estoit, mais en une fueillee, qui lui estoit preparee pour tirer
de l'arbaleste aulx dains dedans les toilles; auquel lieu elle est
venue bientost apres, grandement accompaignee, ou m'ayant, avant
descendre du coche, et apres en estre descendue, fort favorablement
receu, premier qu'elle se soit divertye a la chasse, m'a demande des
nouvelles de Voz Majestez.

Et parce qu'on m'avoit dict que le Sr de Vualsingan, touchant son
voyage en France, luy avoit escript qu'il trouvoit le monde par della
mal contant de la paix, je luy ay bien vollu dire, Sire, que Vostre
Majeste estoit venue a Paris en sa court de parlement pour y fere bien
recepvoir les articles de la dicte paix, lesquelz y avoient este
acceptez avec ung grand consentz de tout ce senat, et que de la vous
en estiez alle randre grace a Dieu en la grand esglize de Nostre Dame,
et solemniser la feste de la my aoust; et que, le soir, estiez alle
prendre le souper en l'hostel de ville, pour mieulx establyr le repoz
entre ce grand peuple, lequel a accoustume de servyr d'exemple aulx
autres villes voysines; et que vous estiez apres a regarder
principallement a deux choses: l'une, de bailler argent aulx reytres
et estrangiers, au premier jour de septembre, affin de les chasser
eulx, et le trouble et malheur, hors de vostre royaulme; et l'aultre
estoit de jouyr heureusement de ceste paix, premierement avec voz
subjectz, et puys avec les princes voz voysins, allyez et confederez,
chose qui estoit bien conforme a ce qu'elle m'avoit prie dernierement
de vous escripre: (que vous vollussiez conserver l'amytie des princes
voz voysins, comme je la pouvois bien asseurer que vous la vouliez
conserver droicte et entiere envers elle, aultant qu'avec nul prince
de vostre alliance); mais qu'il y avoit ung aultre ambassadeur, lequel
je ne cognoissois point, qui vous avoit advise, Sire, de penser tout
aultrement d'elle en vostre endroict, et qu'elle avoit fermement
resolu de vous fere bientost la guerre; dont je remercyois Dieu que la
vigillance de celluy la m'eust releve de la plus notable infamye, ou
gentilhomme eust peu tomber, d'avoir miz mon Roy, Mon Seigneur, et ses
afferes en ung manifeste dangier, s'il ne vous eust advise d'y prendre
garde, et de vous bien deffandre du coste, duquel je m'esforcoys de
vous persuader que vous seriez le moins assailly; bien que je ne
demeurois sans coulpe de m'estre laysse endormyr par ses bonnes
parolles, sur ce que m'aviez commande d'avoir les yeulx plus ouvertz,
qui estoit l'observance et l'entretennement des trettez.

Sur quoy la dicte Dame, pleyne d'esbahyssement, m'a demande qui ce
pouvoit estre, et que l'infamye tumberoit plus sur elle que sur moy,
et qu'elle esperoit de nous en descharger si bien toutz deux que la
honte en demeureroit a celluy qui la nous vouloit fere.

J'ay suyvy a luy dire que je luy en communiquerois, au long et au
plain, tout ce que Vostre Majeste m'en escripvoit, affin de proceder
ainsy clairement vers elle, comme j'avoys faict jusques icy, et comme
je la suplyois de ne me contraindre d'en user aultrement; car, pour ne
le scavoir fere, et pour ne mettre, par ma sotise, voz afferes en
dangier, j'aymois trop mieulx d'estre revoque, et qu'elle me renvoyat
d'ou j'estois venu.

Dont, luy ayant baille la dessus la lettre de Vostre Majeste, avec
l'adviz du VIIIe du passe, elle a leu tres curieusement l'ung et
l'aultre; et puys, sans avoir guieres pense, m'a dict qu'elle me
feroit en cella une responce franche et pleyne de verite: c'est
qu'elle prioyt Vostre Majeste de croyre que l'adviz estoit tout
entierement faulx, et que, en son armement, elle n'avoit aultre
entreprise que celle, qu'elle m'avoit faict escripre par ceulx de son
conseil, et despuys confirmee de sa propre parolle, qui est celle,
Sire, que je vous ay desja escripte; et que, quant il se trouveroit
aultrement, elle vouloit que vous la tinssiez pour descheue du rang de
Vostre Majeste, ou Dieu l'a constituee Royne legitime et Princesse
chrestienne. Il est vray que chose semblable, ou peu differante, luy
pouvoit avoir este offerte, mais non de six mois en ca. A quoy elle
vouhe a Dieu qu'elle n'a jamais vollu entendre, et ne le fera, soubz
tant de bonnes parolles de paix et d'amytie, comme elle m'a prie vous
asseurer de sa part; et qu'elle vouloit bien dire aussi qu'ayant
Vostre Majeste procede en bonne facon vers elle sur les afferes de la
Royne d'Escoce, qu'elle ne vouldroit que bien user vers vous, et
achever droictement le trette qui est la dessus commance; mais que si,
pour l'ocasion de la dicte Dame, laquelle vous scavez qu'elle luy
tient beaucoup de tort, vous la vouliez ennuyer, (ainsy que le comte
de Betfort luy avoit escript despuys deux heures, du pays d'Ouest, que
Vostre Majeste avoit douze navyres toutz prestz et garnys de toutes
monitions de guerre a St Malo, pour les passer en Escoce, et
n'attandoit on plus que les gens de guerre pour les mettre dessus; et
que, d'abondant, vous aviez faict arrester en Bretaigne toutz les
navyres anglois comme en temps de guerre,) qu'elle s'esforceroit de
vous fere tout le pis qu'elle pourroit.

Je repliquay, Sire, que je mettrois peyne de vous fere bien entendre
sa responce touchant le faict de Callays; et je la prioys de vous en
fere dire aultant par son ambassadeur, affin que peussiez cognoistre
que ce que je vous en escriprois procedoit de son intention, ce
qu'elle m'accorda; et, quant au reste, je la pouvois asseurer que je
ne scavois rien de l'apareil de St Malo, mais que je mettrois
toutjours ma vie pour la seurte de la parolle, que vous luy aviez
promise: tant y a que je la suplioys ne trouver mauvais, si, pour
n'estre faulx ny desloyal a Vostre Majeste, je vous escripvois,
touchant le faict d'Escoce, qu'elle nous remettoit a un trette, duquel
je n'esperois ny fin ny commancement: car elle n'y vouloit proceder
jusques a ce que les depputez des seigneurs d'Escoce seroient arrivez,
et le comte de Sussex empeschoit qu'ilz ne se peussent assembler pour
en eslire quelques ungs; et que la creation de ce regent, lequel avoit
tout incontinent faict pendre trente trois bons serviteurs de la Royne
d'Escoce, et les aultres rolles qui se jouoyent entre le dict comte de
Sussex et les ennemys de la dicte Dame par della, me faisoient veoir
qu'on ne tendoit a rien moins que a la paciffication.

A cella la dicte Dame m'a respondu qu'il n'y avoit nul tort de sa part
ny des siens, et qu'elle est toute resolue de proceder au dict trette,
et n'attand sinon une responce de la Royne d'Escoce, laquelle
l'evesque de Roz luy doibt porter dans deux jours, pour, incontinent
apres, envoyer deux de son conseil devers elle affin de tretter
ouvertement de tout ce qu'elles ont a demesler ensemble; et que
j'asseure Vostre Majeste que, s'il y a nul des siens qui veuille
traverser le dict trette, qu'elle l'en fera amerement repentyr. Et
m'ayant la dicte Dame tenu plusieurs aultres fort gracieulx propos,
tant du present des haquenees qu'elle vous veult fere, que de ce
qu'elle a envoye saluer la Royne d'Espaigne et l'Empereur, estant
venue l'heure de la chasse, elle print l'arbaleste, et tua six daims,
dont me fit faveur de m'en donner bonne part; et au prendre conge, me
pria tres instantment de vous donner toute satisfaction d'elle sur le
faict du dict Callais, et luy procurer pareille satisfaction de Vostre
Majeste sur ce qu'on luy a dict de St Malo. Sur ce, etc. Ce Ve jour de
septembre 1570.

   Sur la closture de la presente, est venu adviz comme le comte de
   Sussex est rentre en Escoce, ainsy que luy mesmes l'a escript.
   Nous sommes apres, icy, d'en demander reparation, et Vostre
   Majeste y pourvoirra, s'il luy playt, par della.

   OULTRE LE CONTENU DES LETTRES, le dict Sr de Vassal dira, de ma
   part, a Leurs Majestez:

   Qu'on juge icy diversement de la paix de France, car les ungs
   disent que le Roy l'a faicte ainsy que monsieur l'Admyral l'a
   vollue, luy laissant, apres l'avoir veincu, plus d'exercice de sa
   religion qu'il n'avoit auparavant, et toulz les estatz et villes
   qu'il a demande: les aultres, au contraire, disent que le dict
   sieur Admyral s'est laysse aller aulx promesses du Roy, et qu'il
   s'est condescendu aulx plus honteuses et dommaigeables condicions
   de paix qu'il se pouvoit fere, ayant laysse perdre les
   principalles esglizes, que ceulx de sa religion eussent ez bonnes
   villes du royaulme, pour se contanter de quelques meschantz
   faulxbourgs; et d'avoir soubmiz, de rechef, eulx et leurs biens
   aulx parlemens, lesquelz leur sont capitalz ennemys; et d'avoir
   accorde au Roy le quint de leur revenu pour payer les reytres,
   dont beaucoup de Catholiques et de Protestans estrangiers, et
   mesmement ceulx, qui n'ayment ny la grandeur ny l'establissement
   du Roy, arguent par la qu'il y doibt avoir quelque secrecte
   convention contre les estatz voysins; et descouvrent qu'en leur
   cueur ilz sont marrys de la paix de France, et qu'ilz la
   craignent.

   Mais d'aultres plus moderez, qui en desirent la conservation,
   jugent tout librement que nul moyen plus heureux, ny plus
   prudent, ny plus conjoinct d'honneur avec proffict, se pouvoit
   trouver au monde, que cestuy cy de la paciffication; par laquelle
   le Roy a regaigne l'obeyssance de ses subjectz, et eulx la bonne
   grace sienne, et toutz ensemble chasse le trouble et le malheur
   hors du royaume.

   Et, a ce propos, la Royne d'Angleterre m'a dict que quelquefoys
   ung prince pouvoit bien avoir fort bon droict sur un estat, qui
   pourtant ne le jouyssoit pas, et que, hormiz le titre, il estoit
   toutjour en peyne ou d'en conquerre ou d'en deffandre tout le
   reste; et par ainsy que le Roy a conquiz, par ceste paix, le plus
   beau royaulme de tout le monde; lequel auparavant il ne possedoit
   pas, et dont nul aultre que le sien n'eust peu si longtemps
   suporter les maulx de la division, sinon avec la mutation ou avec
   la ruyne entiere de l'estat, dont elle le conseille de ne le
   mettre plus en hazard.

   Neantmoins monstrans aulcuns des principaulx du conseil de la
   dicte Dame qu'ilz craignent meintennant la dicte paix, ilz
   donnent a cognoistre qu'ilz ne la desiroient pas; et mesmes ung,
   qui scayt asses de leurs secretz, a raporte qu'ilz ont dict que,
   si leur entreprinse de Picardie n'eust point este descouverte, et
   que je n'en eusse rien senty, ou bien que monsieur l'Admyral eust
   peu conduyre son armee vers la frontiere du dict pays de Picardye
   ou Normandie, ilz luy eussent bien donne moyen d'evitter
   l'honteuse paix qu'il a faicte.

   Et despuys la conclusion d'icelle, ceulx de ce pays n'usent de si
   familiere conversation avec les Francoys de leur mesmes religion,
   comme ilz faisoient auparavant, et ne leur layssent nulz
   marinyers anglois dans leurs vaysseaulx, bien qu'ilz n'en ayent
   quasi point d'aultres; et seulement vers Mr le cardinal de
   Chastillon ilz monstrent luy porter encores quelque honneur et
   respect, pour l'obliger davantaige a estre ministre de conserver
   la paix entre ces deux royaulmes.

   Et, encor que de certains propos qu'on leur a faict acroyre, qui
   ont este naguieres tenuz pres du Roy, au prejudice de ce
   royaulme; et de la rescente memoire de la bulle, avec la division
   qu'ilz voyent croistre toutjour parmy leurs subjectz; et de
   certaine coppie de lettre qu'ilz pensent avoir recouvert, que le
   duc d'Alve a escripte a Monsieur, frere du Roy, pour l'inciter, a
   ce qu'ilz disent, contre eulx; et de l'advertissement, qu'ilz
   ont, que le dict duc pourchasse, envers l'Empereur, de fere
   mettre en arrest toutes les merchandises d'Angleterre, qui sont
   en Hembourg, pour la reparation des prinses, que les Anglois ont
   faictes en mer sur les subjectz de son Maistre, la dicte Dame et
   les seigneurs de son conseil soyent entrez en de bien grandz et
   divers pensements, neantmoins ilz n'en ont este guieres esmeuz
   jusques a la nouvelle de la paix; mais lorsqu'ilz ont veu qu'elle
   estoit conclue a l'honneur et advantaige du Roy, ilz n'ont heu
   rien plus haste que de consulter et delliberer, tout incontinent,
   comme ilz se pourroyent munyr contre l'orage, qu'ilz craignent
   leur advenir; en quoy ilz ont pense qu'ilz le pourroient divertyr
   par gracieuses negociations et bonnes parolles, bien que possible
   esloignees de ce qu'ilz ont en intention.

   Et ont commance de depescher premier devers le Roy le Sr de
   Vualsingan pour la conjouyssance de la paix, et pour luy donner
   bonne esperance des afferes de la Royne d'Escoce, avec le surplus
   de sa commission, sellon que je l'ay mande, en la sorte que je
   l'ay peu descouvrir; bien que la dicte paix leur semble
   formidable parce qu'ilz n'ont este appellez a la fere, et que les
   principaulx, qui guident les conseilz de la dicte Dame,
   s'opinyastrent, de plus en plus, a la detention de la Royne
   d'Escoce, et a interrompre le trette encommance, pour fere de
   rechef rentrer les Anglois en Escoce, ainsy que l'empeschement
   qu'on a donne a Mr de Leviston en la frontiere, pour creer
   cependant le comte de Lenoz regent, et la forme de proceder du
   comte de Sussex contre ceulx du party de la Royne d'Escoce, le
   tesmoignent; dont le Roy me commandera s'il sera expediant que je
   tire de la dicte Royne d'Angleterre une resolue responce sur le
   dict affere.

   Et pour le regard du Roy d'Espaigne, ayans eulx pense de tretter
   plus mal que jamais son ambassadeur, et luy ayant mande par ung
   sien secretaire que la Royne d'Angleterre ne le tenoit plus pour
   ambassadeur, et faict dire par deulx aldremans qu'il s'en vint
   trouver ceulx du conseil a St Aulban, a XL mil de Londres, ou
   j'ay sceu despuys qu'ilz avoient faict preparer ung logis pour le
   resserrer; l'asseurance de la paix n'est si tost arrivee qu'on
   n'ayt change de toute aultre facon en son endroict, l'envoyant
   visiter avec bonnes parolles et offres d'accord sur les
   differans; et luy ont envoye Haquens pour se justiffier de ce
   qu'on luy avoit rapporte qu'il dressoit une flotte pour aller aux
   Indes, qui l'a asseure qu'il n'en estoit rien, et qu'il n'avoit
   intention de naviguer en lieu d'ou le Roy, son Mestre, peult
   estre offance. Ilz ont envoye Fuyguillem devers le duc d'Alve,
   et ont depesche le jeune Coban devers la Royne d'Espaigne, avec
   les plus expresses parolles et les meilleures demonstrations
   d'amytie, dont ilz se sont peu adviser.

   Et neantmoins, ne se trouvans bien satisfaictz de la responce,
   que le duc d'Alve leur a faicte touchant son armement, parce
   qu'il a faict mencion qu'il estoit dresse contre les ennemys, ilz
   ont resolu de se presenter en mer, quant la dicte Dame passera,
   et de disposer leurs grands navyres, en sorte qu'ilz luy gaignent
   le vent, (ainsi qu'ilz disent qu'ilz ont cinq ventz qui leur
   servent et qui leur donnent l'advantaige,) et en ceste sorte la
   saluer et luy monstrer toutz signes d'amytie; mais s'il n'est
   prins en ceste sorte de l'aultre part, et qu'ilz ne ressaluent,
   et ne rendent les mesmes signes d'amytie et d'amayner, avec la
   soumission requise, que, a la moindre mauvaise demonstration
   qu'ilz feront, ceulx cy se tiendront pour provoquez, et
   attacheront le combat. Et y a grande apparance que, si la dicte
   Dame est contraincte, par quelque occasion de temps, de relascher
   par deca, qu'elle ne s'en pourra partyr quant elle vouldra, bien
   qu'on luy fera tout l'honneur et bon trettement qu'il sera
   possible; et monstrent ceulx cy estre toutz advertys de l'apareil
   du duc d'Alve et de celluy d'Espaigne, mais ne craindre l'ung
   ni l'aultre; et ont donne charge par tout le pays d'user de
   signalz pour courir aulx portz, au cas que l'on y aborde, affin
   d'en demeurer les maistres.

   Et ont donne charge au susdict jeune Coban, apres qu'il aura
   visite la Royne d'Espaigne, de passer oultre devers l'Empereur,
   avec lettres, parolles et offres de grande amytie et de grande
   intelligence en son endroict; et pour l'exorter de demeurer en
   bonne unyon avec les princes de l'Empyre; et luy donner compte
   des differans des Pays Bas; et aussi, a ce que j'entendz, quelque
   peu des choses d'Escoce; mais surtout de le prier qu'il n'ordonne
   rien en Hembourg contre les Anglois, ny contre leurs
   merchandises; et, affin de le disposer mieulx vers elle, que
   icelluy Coban luy remettra en termes, avec affection, le propos
   du mariage avec l'archiduc son frere, bien que nul se peult
   persuader qu'elle ayt intention de l'effectuer.

   Et cependant, en l'endroict du dict Empereur et des aultres
   princes catholiques, elle faict valoir et se sert de ceste
   legation des princes protestans, qui ont encores icy leurs
   ambassadeurs; et je les ay faict fort observer, et ay trouve que
   entre eulx y a ung docteur, qui a seul la charge de toute la
   negociation, et porte seul la parolle, sans en rien conferer aulx
   aultres, personnaige si secret et reserve, qu'on ne peult tirer
   ung seul mot de luy: seulement l'on m'a adverty qu'il a porte une
   lettre a la dicte Dame, soubsignee de plusieurs princes, scavoir;
   des trois ellecteurs Pallatin, de Saxe, Brandebourg, les premiers
   des lansgraves, apres et succecifvement d'aultres, jusques a
   douze des principaulx d'Allemaigne; reserve cellui de Vitemberg,
   qui a accepte, a ce qu'on dict, pencion du Roy d'Espaigne, et
   qu'en la dicte lettre est faicte mencion de ce que le Roy leur a
   escript de la paix, et la responce qu'ilz luy ont faicte, et
   qu'ilz exortent la dicte Dame d'esperer toutjour bien d'eulx, et
   de s'asseurer que toutz ensemble luy demeureront bien unys en
   affection et intelligence, ainsy qu'ilz le luy ont promiz; et
   qu'ilz n'obmettront rien de ce qui sera requiz pour
   l'establissement de leur religion, et pour la seurte des princes,
   peuples et estatz, qui l'ont receue; et que, sur la dicte lettre,
   il a heu quatre foys conferance, a part, avec la dicte Dame,
   laquelle, a mon adviz, l'entretiendra jusques apres avoir heu
   responce des aultres princes, car elle ne se veult vollontiers
   obliger a nulle ligue, et ne le fera sinon bien contraincte, de
   tant que les plus grandz frays en auroient a tumber sur sa
   bourse.

   Ce qui s'entend icy de la diette est que les trois ellecteurs ont
   fort suspecte la proposition, que l'Empereur y a faicte, parce
   qu'il leur semble qu'elle tend a leur oster l'authorite des
   armes, et de ne pouvoir fere levees de gens de guerre en
   Allemaigne, et de diminuer la grandeur de celluy de Saxe, par
   pretexte de relever celle de ses cousins; et que le dict Empereur
   finira la dicte diette par tout le moys d'octobre, pour s'en
   retourner avant l'yver a Vienne, non sans en avoir premierement
   indicte une aultre; et qu'encores qu'il n'ayt, pour ceste foys,
   procede a la creation du roy des Romains, il a neantmoins si bien
   dresse la pratique, que, pourveu qu'il puysse gaigner les trois
   eclesiastiques, dont ne se deffye plus que de celluy de
   Colloigne, il espere qu'il le pourra effectuer, en baillant le
   tiltre de roy de Boheme a ung tiers pour avoir ceste voix
   davantaige aulx suffrages; et n'y obstera plus que le reiglement
   de la bulle doree de n'admettre tant d'Empereurs d'une mesmes
   famille, mais le Pape y dispensera; et semble bien que, cella
   advenant, l'on procedera aussi a la privation du Pallatin, car
   l'on a opinion que, celluy la separe des trois, les aultres deux
   demeureront bien foybles, et que le plus grand soing, qu'ayt a
   present le Roy d'Espaigne, est de fere creer son nepveu roy des
   Romains pour la conservation de ses Pays Bas et de ses estatz
   d'Itallye, et qu'il n'espargne peyne, ny argent, ny nul de toulz
   les moyens dont il se peult adviser, pour l'effectuer.

   DIRA D'ABONDANT, A PART, A LEURS MAJESTEZ:

   Que le duc de Norfolc, despuys estre hors de la Tour, m'a envoye
   remercyer des bons offices, qu'il a sentys de ma bonne vollonte
   durant sa pryson, lesquelz luy ont este d'un singulier espoir et
   tres grande consolation; et s'asseurant que cella est procede du
   commandement de Leurs Majestez Tres Chrestiennes, il m'a prie de
   leur en bayser tres humblement les mains de sa part, et de les
   asseurer qu'apres sa Mestresse, il leur demeure tres devot et
   fidelle serviteur plus qu'a nul prince de la terre, et qu'il leur
   recommande toutjour la cause de la Royne d'Escoce, pour la
   restitution de laquelle il veult mettre sa personne, sa vie et
   son bien.

   Il suplie neantmoins Leurs Majestez que l'expecial propos de sa
   devotion et affection, vers leur service et vers la Royne
   d'Escoce, ne passe plus avant que entre Leurs dictes Majestez et
   Monseigneur, pour le dangier qu'il y a que, s'il estoit sceu de
   deux endroictz, lesquelz j'ay expeciffiez au Sr de Vassal, il ne
   luy en advint beaucoup de mal; bien desire qu'en ce que Leurs
   Majestez vouldront parler en leur conseil des gens de bien et
   principaulx de ce royaulme, qui desirent la continuation de la
   paix, et l'entretennement des trettez d'entre la France et
   l'Angleterre, et la restitution de la Royne d'Escoce, qu'ilz luy
   facent l'honneur de le nommer toutjour des premiers.

   Leurs Majestez ont veu de quelle facon j'ay procede ez afferes de
   la Royne d'Escoce, et parce qu'il semble adviz a la dicte Dame
   que je me repose trop sur les parolles de la Royne d'Angleterre,
   et que par icelles je pourrois interrompre le bon secours qu'elle
   attend du Roy, elle m'a escript: dont Leurs Majestez, s'il leur
   playt, orront la dessus le dict Sr de Vassal, et me manderont par
   luy comme j'en auray a user, et si le Roy trouvera bon que, de sa
   part, je face instance a la Royne d'Angleterre de restablyr, dans
   ung moys, la Royne d'Escoce en son estat par la voye du trette,
   en s'acommodant entre elles mesmes de leurs differans, ou bien
   luy bailler son secours pour estre remise; et, a faulte de ce
   fere, que la dicte Royne d'Angleterre trouve bon que le Roy luy
   baille le sien, soubz bonne seurte qu'il ne portera aulcun
   dommaige ny a la Royne d'Angleterre, ny a son royaulme, ny
   n'usera par mer, ny par terre, vers elle, ny vers les Anglois,
   sinon comme avec bons amys, allyez et confederez, pourveu qu'ilz
   facent de mesmes.

   Au regard de l'adviz, qu'on a donne au Roy, de l'entreprinse de
   Callais, je pense avoir toutjour mande a Sa Majeste ce qui en a
   este ordinairement propose a ceste Royne et a son conseil,
   despuys que je suys par deca, et les choses n'en sont pas passees
   plus avant. Il est vray que milord Coban, despuys le XVe d'aoust,
   a faict entendre a la dicte Dame que, si elle veult entretenir
   quelques compaignies, l'espace de deux ou trois moys, toutes
   prestes, en la coste de deca, qu'il a promesse d'aulcuns, qui
   habitent dans la ville et territoire de Callais, lesquelz ont
   desja prins argent de luy, de les mettre d'emblee dedans la dicte
   ville, et de surprendre Mr de Gordan, et de le luy randre
   prysonnier entre ses mains. A quoy la dicte Dame a respondu que
   son advertissement venoit tard, de tant que la paix estoit desja
   conclue en France; et qu'il fauldroit rompre toutz les trettez et
   commancer, a ceste heure, qui est bien hors de sayson, une grosse
   guerre; en quoy je suplie tres humblement Sa Majeste de regarder
   s'il sera bon que la garnyson du dict Callais soit changee,
   puisque les choses en sont en cest estat.

   Touchant l'intention, que le Roy d'Espaigne a sur les choses de
   ceste isle, il se descouvre, de plus en plus, qu'il dellibere d'y
   fere quelquefoys ung essay, quant il en aura le moyen; car il a
   mande a son ambassadeur qu'il entretienne les plus vifves qu'il
   pourra, les bonnes intelligences qu'il a dans le pays, et que,
   quant bien on le vouldroit renvoyer, qu'il ne bouge en facon du
   monde de sa charge, jusques a ce que tous les differans de ces
   prinses soyent vuydez; et, quant au faict de la Royne d'Escoce,
   que le duc d'Alve a commandement resolu de la secourir, mais ne
   dict en quelle facon; seulement le dict ambassadeur inciste
   qu'elle se veuille mettre ez mains du dict duc, et que, sans
   doubte, il pourvoirra a ses afferes et a sa restitution.

   La Royne d'Angleterre, vivant en tres grand deffiance du Roy
   d'Espaigne, et en peu de confiance du Roy, a mande a l'Empereur
   que, si l'archiduc Charles veult passer en Angleterre, qu'il y
   sera le tres bien venu, et que n'estant demeure la conclusion de
   leur mariage que sur le differand de la religion, elle espere que
   ses peuples luy accorderont l'exercice de la catholique a luy et
   a sa mayson tres vollontiers, en contemplation de ce mariage. Et
   a quoy que aille ce jeu, car quelques ungs l'extiment plein de
   tromperie, la dicte Dame commance de publier qu'elle assemblera
   bientost ung parlement pour cest effect; et, en la derniere
   audience, elle m'a dict qu'elle n'avoit nul aultre regrect, sinon
   de n'avoir pense a sa posterite, et comme je luy respondiz qu'il
   y avoit encores asses temps: "Je crains, dict elle, que mon temps
   ayt emporte la vollonte a ceulx qui y eussent vollu pretendre."

   Il y a ung certain personnaige prez de Leurs Majestez et de
   Monseigneur, qui escript asses souvent au secretaire Cecille par
   aultre voye que celle de Mr Norrys, et naguieres luy a envoye
   deux lettres, lesquelles le Sr Espinolla et Fortivy luy ont
   baillees, par ou il s'esforce merveilleusement de broiller les
   matieres par deca, et aigrir ceste princesse, et la mettre en
   grand deffiance du Roy; mais le plus souvant il luy represente
   des motz et des propos, qu'il dict que Monsieur a tenuz contre
   elle, tant en sa chambre que en ses repas: et, en toutes sortes,
   celluy la se monstre si malicieulx que ung Anglois, qui a
   communication des dictes lettres, lequel n'ayme pas beaucoup la
   France, mais ne vouldroit pourtant que la guerre se print entre
   les deux royaumes, m'en a faict toucher asses expressement ung
   mot, affin que j'advertisse Leurs Majestez, mesmement Monsieur,
   de fere observer qui peult estre celluy qui faict ung si mauvais
   office pres d'eulx. Il ne se soubscript guieres aux lettres,
   seulement il s'est une foys soubsigne _Emanuel_. Il y a en son
   cachet ung lyon rampant, et compose asses souvent ses lettres,
   partie en itallien, partie en francoys, et partie en latin. Il
   avoit mande cy devant plusieurs choses, lesquelles, ayant este
   trouvees manteuses, on n'y adjouxte grand foy; mais, despuys
   trois moys, ayant faict entendre a Mr Norrys que Leurs Majestez
   le feroient appeller pour luy tenir ung tel et ung tel propos, et
   estant ainsy advenu, il a fort regaigne son credit.

   Il a este escript une lestre de ceste court en la contree, dont
   les chefz m'ont este raportez: c'est que la paix de France a este
   conclue au prejudice et pour aller faire la guerre aulx Pays Bas;
   que le Roy ne pretend plus espouser la fille de l'Empereur, ains
   la soeur du Prince de Navarre, et donner Madame, sa soeur, en
   mariage au dict Prince de Navarre, ayant pour cest effect
   interrompu le propos du Roy de Portugal, et que Mr de Guyse avoit
   pretandu d'espouser Ma dicte Dame, soeur du Roy: a quoy Mr le
   cardinal de Lorrayne luy tenoit la main, dont toutz deux en sont
   mal veuz a la court.




CXXXIIe DEPESCHE

--du Xe jour de septembre 1570.--

(_Envoyee expres jusques a Calais par Jehan Volet._)

  Maladie de l'ambassadeur.--Mission de sir Henri Coban aupres de
    la reine d'Espagne et du duc d'Albe.--Continuation des armemens
    en Angleterre.--Troisieme invasion du comte de Sussex en
    Ecosse; changement apporte dans ses resolutions par la nouvelle
    de la paix de France.--Demande d'une reparation pour cette
    derniere atteinte portee aux traites.


     AU ROY.

Sire, despuys mes precedantes, lesquelles sont du cinquiesme du
present, je n'ay point sorty de mon logis a cause d'une grosse
fiebvre, qui m'avoit desja surprins, quant j'allay trouver la Royne
d'Angleterre a Vuynck, et ce voyage la me l'augmenta bien fort, parce
que je le fiz par ung bien mauvais temps, de sorte qu'il ne m'a este
possible de me ravoyr jusques a ceste heure, que, graces a Dieu, je
commence a me trouver mieulx, et pourray continuer le service de
Vostre Majeste comme auparavant; et si, ne l'ay tant intermiz, durant
mon mal, que je n'aye toutjour heu soing de m'enquerir comme alloient
les afferes en ceste cour; d'ou l'on m'a raporte, Sire, qu'on y est
fort attendant de scavoir quelle aura este la negociation du Sr
Vualsingan devers Vostre Majeste, ainsy que le sir Henry Coban a desja
mande, touchant la sienne de Flandres, qu'il a este bien veu du duc
d'Alve, et bien fort gracieusement receu de la Royne d'Espaigne, et
qu'elle a monstre tenir grand compte du messaige qu'il luy a faict de
la part de la Royne d'Angleterre, sa Mestresse, et luy a grandement
gratiffie non seulement les bonnes parolles et offres, que la dicte
Royne d'Angleterre luy a mandees, mais encores le voyage qu'elle luy
a commande fere devers l'Empereur, son pere; dont, pour ceste
occasion, elle l'a tant plustost licencie avec faveur et avec ung
present d'une chayne de quatre centz escuz. Il a mande aussi la belle
distribution et consulte, qui a este faicte, de beaucoup de bienfaictz
aulx seigneurs de Flandres, a l'arrivee de la dicte Dame; ce que l'on
estime qui confirmera grandement le pays a la devotion du Roy, son
mary, et d'elle.

Ceulx cy cependant se hastent de getter dix grands navyres dehors, et
maistre Charles Havart, qui a charge d'y commander, est passe, despuys
trois jours, en ceste ville avec les capitaines et gentishommes qui le
vont accompaigner. L'on dit que, parce que le duc d'Alve a miz douze
navyres en mer pour la conserve de la pescherie, que ceulx cy se
veulent trouver en esgalles forces dans ce canal.

Le comte de Betfort est encores au pays d'Ouest, ou a semble, du
commancement, qu'il n'eust este envoye que pour dresser certayne
flotte, de laquelle je vous ay desja mande que Haquens se preparoit
pour la conduyre aulx Indes; mais s'en estant despuys le dict Haquens
venu excuser envers l'ambassadeur d'Espaigne, et l'asseurer qu'il n'a
point pense en la dicte entreprinse, et ne cessant pourtant le dict
Betfort de fere toutjour armer et equiper vaysseaulx au dict quartier
d'Ouest, je ne puys fere que je ne suplie tres humblement Vostre
Majeste d'en fere donner adviz aulx gouverneurs de voz portz et places
de dessus ceste mer; et je mettray peyne d'en fere aussi advertir en
Escoce, car, pour ceste heure, je ne puys descouvrir rien de plus
particullier de la dicte entreprinse; seulement, Sire, par un nouvel
adviz qu'on m'a donne, je me confirme en l'opinion, que je vous ay
desja mandee, qu'il est expediant de changer quelque partie de la
garnyson de Callays sellon que Mr de Gordan estimera qu'il se debvra
fere, en la vertu et vigilance duquel ceulx cy cognoissent bien que
conciste grandement la conservation de ceste place.

Le comte de Sussex a escript freschement une lettre au comte de
Lestre, en laquelle il s'esforce de fere trouver bon son dernier
exploict en Escoce, encores qu'il l'ayt execute sans le commandement
de ceste Royne ni de ceulx de son conseil, alleguant qu'il a estime
importer beaucoup a l'honneur de la couronne d'Angleterre, et bien
fort a sa propre reputation, de ne laysser inpuny ung seul de ceulx
qui ont retire et soubstenu les rebelles de ce royaulme; et qu'a la
verite, il se soucye bien fort peu que la Royne d'Escoce et les siens
se trouvent offancez, pourveu qu'il ayt bien servy a la Royne, sa
Mestresse; mais qu'il a entendu que la paix est conclue en France,
sans que la dicte Royne, sa Mestresse, y soit comprinse, ny sans
qu'elle s'y soit entremise si avant qu'on ayt grand occasion de luy en
scavoir grace; par ainsy qu'il crainct que Vostre Majeste tourne
meintennant ses entreprinses aulx choses d'Escoce, et qu'il luy semble
que la Royne, sa Mestresse, les doibt accommoder, le plustost qu'il
luy sera possible, avec la Royne d'Escoce, et la restituer par ses
propres moyens, sans attandre que les estrangiers y mettent la main.
Qui est desja, Sire, bon commancement de veoir reprime, par
l'establissement de la paix et de vos afferes, le cueur de cestuy cy,
qui monstroit de l'avoir merveilleusement obstine; et le reprimera
aussi, comme j'espere, a plusieurs aultres, qui se debordoient, a
cause des troubles de vostre royaulme, en plusieurs audacieuses
entreprinses contre vostre grandeur.

Or n'ayant, Sire, pour mon indisposition, peu aller trouver la Royne
d'Angleterre, affin de me plaindre du dict comte de Sussex; et estant
aussi Mr de Roz conseille de n'y aller point, toutz deux avons escript
a la dicte Dame et aulx seigneurs de son conseil, et, pour mon regard,
je leur ay demande, au nom de Vostre Majeste, que rayson et reparation
soit faicte des choses attamptees au prejudice du trette, et que la
dicte Dame me veuille mander quelle satisfaction j'auray a donner a
Vostre Majeste de ceste derniere expedition du dict de Sussex, et en
quelle intention elle demeure du susdict trette; dont l'on m'a desja
adverty qu'il me sera faict une bien fort bonne responce, aussitost
que le secretaire Cecille se trouvera ung peu mieulx; lequel, pour
quelque indisposition, n'a oze, il y a plus de six jours, venir en la
presence de la Royne, sa Mestresse; et maistre Mildmay a este envoye
queryr en dilligence, affin que le dict Cecille et luy, et Mr
l'evesque de Roz s'acheminent incontinent devers la Royne d'Escoce.
Sur ce, etc. Ce Xe jour de septembre 1570.

   Je viens d'estre adverty que le sire Guilhemme Stuart est
   presantement arrive d'Escoce, de la part du comte de Lenoz; je
   croy que c'est pour mettre quelques mauvais partys en avant: nous
   prendrons garde a sa negociation.




CXXXIIIe DEPESCHE

--du XVe jour de septembre 1570.--

(_Envoyee expres jusques a la court par Me Lavaur Feron._)

  Sortie en mer d'une partie de la flotte anglaise.--Explications
    donnees par Elisabeth sur la recente expedition du comte de
    Sussex en Ecosse.--Necessite de se montrer pret en France a
    porter secours aux Ecossais.--Message du cardinal de Chatillon
    a l'ambassadeur.


     AU ROY.

Sire, lundy dernier, XIe de ce moys, le sire Charles Havart est sorty
en mer avec dix grandz navyres seulement de ceste Royne et envyron
trois mil cinq centz hommes dessus, envitaillez pour deux moys, dont
les huict centz sont harquebouziers; le surplus de l'armement se va
entretennant en petitz appareilz, sans y donner trop grand haste: dont
semble qu'on se contantera d'honnorer le passaige de la Royne
d'Espaigne de ce nombre de dix vaysseaulx, sans en mettre davantaige
dehors; et qu'on tiendra le reste de l'armee preste pour ung besoing,
si d'avanture quelque ocasion survenoit, comme, a la verite, ceulx cy
ne se peuvent fyer ny aulx parolles ny aulx demonstrations du duc
d'Alve. Neantmoins ilz ont, despuys la paix de vostre royaulme, change
de delliberation touchant les choses d'Espaigne, car ayant propose,
commant que ce fut, de renvoyer ou bien de resserrer estroictement
l'ambassadeur d'Espaigne, j'entendz qu'ilz ont meintennant resolu en
ce conseil de ne parler plus de cella, et que la Royne d'Angleterre se
layssera conduyre a luy permettre de continuer son office vers elle,
si son Maistre le requiert; bien qu'elle ne le peult avoir guieres
agreable parce qu'elle estime qu'il a dict et faict aulcunes choses
directement contre elle et contre l'estat de son pays.

Au regard de ce que j'avois escript a la dicte Dame, et aulx seigneurs
de son conseil, de me fere rayson et reparation du dernier exploict,
que les Anglois ont faict en Escoce, la dicte Dame m'a mande que je ne
vouldray estre si inique juge que de condampner l'une des parties sans
l'ouyr; et que je n'imputeray la coulpe de ce faict au comte de Sussex
son lieuctenant, quant j'entendray que milord Herys et aultres, de la
frontiere d'Escoce, sont venuz accompaigner en armes les rebelles de
ce royaume pour courre et piller de rechef la frontiere d'Angleterre,
et fere de telles insolances qu'ilz ont donne de tres grandes
occasions au dict de Sussex de leur courre sus; choses toutesfoys
qu'elle m'asseure estre advenu sans son commandement et sans
l'ordonnance de son conseil, et en laquelle le dict de Sussex a
procede de luy mesmes, mais avec telle moderation qu'il n'a touche
qu'a ceulx qui l'avoient provoque, dont le dommaige n'est pas grand,
et il s'est desja retire; et elle luy a mande qu'il ne passe plus
oultre, parce qu'elle est resolue de pourvoir par le trette a toutz
ces differans, qu'elle a avec la Royne d'Escoce et son royaulme, ainsy
que desja elle a ordonnee a maistre Mildmay et au secretaire Cecille
d'aller, pour cest effect, devers la dicte Dame; et, en ce qu'il
semble que je me voulois atacher a sa parolle et promesse, qu'elle me
veult bien dire que je n'ay heu nulle occasion et ne l'auray jamais de
me plaindre qu'elle ne me l'ayt toutjour randue veritable, me priant
de vous donner la dessus, Sire, ceste mesmes satisfaction de
l'expedition de son lieuctenant, affin que Vostre Majeste ne la
preigne en pire part qu'elle n'est. Qui est tout ce que la dicte Dame
et ceulx de son conseil ont respondu a ce que je leur avois escript.

Or, Sire, il semble bien par aulcunes coppies de lettres, que j'ay
veues du dict de Sussex, et par ce que Mr le comte de Lestre m'en a
faict entendre, que ceste entreprinse est advenue sans le sceu de la
dicte Dame, et qu'elle n'en est guieres contante; tant y a qu'on ne
desadvouhe pour cella le dict de Sussex, lequel a son garant en court,
et il a cependant porte beaucoup de dommaige d'avoir abattu sept ou
huict maysons nobles et faict le gast partout ou il a passe dans le
pays. L'aparance est que ceste princesse veult en toutes sortes passer
oultre au dict trette, meue de l'aprehention du dangier, ou il luy
semble qu'aultrement elle va tumber, lequel les ennemys de la Royne
d'Escoce n'ont de quoy le luy pouvoir meintennant effacer; mais ilz la
font opiniastrer a des condicions trop dures, comme d'avoir le Prince
d'Escoce entre ses mains, quelque place et des ostaiges; dont ceulx,
qui entendent bien les afferes, estiment que, pour les bien effectuer,
il est requis que la dicte Dame sente vostre secours en Escoce, ou au
moins si prest d'y passer qu'elle ne le craigne moins que s'il estoit
desja par della.

Je n'ay encores peu savoir quelle est la commission du sire Guilhaume
Stuard, lequel le comte de Lenoz a envoye; bien m'a l'on dict qu'il
asseure que les seigneurs d'Escoce ont desja ordonne quelques depputez
pour venir icy, mais nous incisterons qu'on passe oultre sans les
attandre. Sur ce, etc. Ce XVe jour de septembre 1570.

   Ainsy que je fermoys la presente, Mr le cardinal de Chatillon m'a
   envoye visiter et dire qu'il avoit este se conjouyr de la paix
   avecques la Royne d'Angleterre, et que bientost il retournera
   prendre conge d'elle pour aller trouver Voz Majestez; mais
   qu'avant partyr il ne fauldra de me venir saluer, comme
   ambassadeur de son Roy et Maistre, et prendre le diner en mon
   logis; et qu'il desiroit bien entendre, comme procedoient les
   choses de la dicte paix en France, parce que plusieurs
   attandoient de le scavoir pour s'y retirer. J'ay respondu qu'il y
   avoit asses longtemps que je n'avois point heu de depesche, mais
   que je scavois bien que Voz Majestez donnoient bon ordre que la
   paix print establissement et duree, dont vous plairra me
   commander comme j'auray a me gouverner et conduyre envers le dict
   Sr cardinal et aultres Francoys qui sont par deca.




CXXXIVe DEPESCHE

--du XIXe jour de septembre 1570.--

(_Envoyee expres jusques a Calais par Olivyer Champernon._)

  Nouvelles de la flotte.--Negociation avec l'Espagne.--Affaires
    d'Ecosse.--Incertitude ou sont les protestans francais de
    savoir s'ils peuvent rentrer en France.--Nouvelles d'Allemagne.


     AU ROY.

Sire, estans sortys les dix navyres de la Royne d'Angleterre soubz la
conduicte de sire Charles Havart, ainsy que je le vous ay mande par
mes precedantes, ilz se tiennent meintennant parez en la coste de
deca, attandans que la flotte de Flandres se mette a la voyle, et
demeurent ceulx cy asses persuadez que le passaige de la Royne
d'Espaigne sera paysible, sans rien attempter en nul de leurs portz;
mais ilz craignent grandement qu'estant arrivee par della, le retour
de l'armee ne soit a leur dommaige, et qu'on n'y embarque des
Hespaignolz pour fere quelque descente en Irlande, ou bien ez
quartiers du North d'Escoce, ou en quelque aultre endroict de ceste
isle, attandu mesmement que milord de Sethon et ung frere du Sr de
Ledinthon sont passez en Flandres, et qu'on dict que le comte de
Vuesmerland et la comtesse de Northomberland sont arrivez devers le
duc d'Alve, et que plusieurs fuytifz de ce royaulme sont en l'armee,
qui va conduyre la Royne d'Espaigne; dont a este miz icy ung nouvel
ordre de tenir si pretz les aultres grandz navyres de ceste Royne
qu'il n'y puysse avoir une seule heure de retardement, quant ilz
seront commandez de sortyr, et ordonne d'augmenter les vivres, qui y
sont necessaires pour quelque moys davantaige; bien que la dicte Dame
et les seigneurs de son conseil se contantent bien fort des bonnes
responces, que le dict duc d'Alve a faictes au jeune Coban, en ce
mesmement que, luy ayant faict pleincte de l'ambassadeur d'Espaigne,
de ce qu'il avoit dedeigne de venir devers iceulx seigneurs du
conseil, et qu'a ce moyen l'accord de leurs differans avoit este
retarde, il luy a respondu que l'ambassadeur avoit quelque rayson de
n'avoir vollu complayre du tout a ce que les dicts du conseil luy
avoient mande, parce qu'ilz avoient use de trop dures formalitez
envers luy, et ne l'avoient, il y a tantost deux ans, trette ny
recogneu pour ambassadeur, et mesmes ceste foys avoient envoye des
aldremans devers luy comme s'il eust este crimineulx; neantmoins qu'il
luy escriproit de ne fere plus de difficulte de convenir avec eulx,
toutes les foys qu'ilz le feroient appeller pour tretter des afferes
d'entre le Roy, son Maistre, et la Royne d'Angleterre; et ainsy l'a
escript le dict duc au dict ambassadeur, de sorte qu'ilz vont, de
chacun coste, cerchant les moyens de renouer leurs afferes et
d'acommoder leurs differans.

La malladie du secretaire Cecille a donne quelque retardement aulx
afferes de la Royne d'Escoce; neantmoins l'on avoit desja ordonne a
sire Quainols de s'aprester pour aller avec Me Mildmay devers la dicte
Dame, mais se trouvant le dict secretaire Cecille meintennant ung peu
mieulx, le voyage luy est reserve; et cependant milor de Sussex a
escript que les seigneurs escoucoys, du party de la Royne d'Escoce,
ont tenu une grande assemblee sur les choses que nous leur avions
mandees par milor de Leviston, et qu'ilz y ont prins une resolution,
laquelle ilz envoyent fere entendre a la Royne d'Angleterre par le
dict mesmes Leviston et par aultres leurs depputez, lesquelz il
attandoit du premier jour en la frontiere pour leur bailler
saufconduict de passer plus avant. Et mande neantmoins le dict de
Sussex que, en Escoce, l'on ne s'attend guieres d'avoir secours de
France; tant y a qu'on m'a dict que madame de Norrys s'est pleincte
grandement a la Royne sa Mestresse de ce que le dict de Sussex est
rentre en Escoce, parce qu'ayant son mary asseure Vostre Majeste que
cella ne se feroit point, elle craint que ne vous en preigniez
meintennant a luy, et que ne le faciez arrester et resserrer.

Les Francoys, qui sont icy, se preparent pour retourner toutz en leurs
maysons: il est vray qu'entendans qu'a Roan, a Dieppe, a Callais, et
en quelques aultres endroictz, l'on faict difficulte de les recepvoir,
il y en a quelques ungs qui demeurent en suspens, dont envoyent devers
moy pour scavoir comme ilz en auront a user; et je leur repond que je
n'ay pas de plus expresse declaration de vostre intention la dessus
que celle qui est contenue par vostre eedict, et que, de ma part, je
ne voy qu'ilz ayent nulle occasion de doubter. Je ne scay si cella
sera occasion que Mr le cardinal de Chatillon prendra le chemin de la
Rochelle pour voir, de la en hors, comme il se pourra asseurer de
l'establissement de la dicte paix. Mr le vydame, a ce que j'entendz,
part dans deux jours et va passer ou a la Rye, ou a Callais; et, de
tant, Sire, qu'on donne entendre a aulcuns merchans voz subjectz, qui
poursuyvent encores icy la restitution de leurs biens, que tout le
faict des depredations est remiz par vostre eedict, il vous plairra me
commander ce que je leur en auray a respondre, affin qu'ilz ne facent
dorsenavant la poursuyte en vain.

Il semble que le Sr de Chantonay, escripvant icy a l'ambassadeur
d'Espaigne, luy ayt mande que l'Empereur n'aprouve guieres la paix de
France, comme ne l'estimant de duree; et que la diette se prolongera
beaucoup oultre le moys d'octobre; et que les fianceailles de Vostre
Majeste se feront avant la Toutz Sainctz, sans toutesfoys qu'on y
attande pour cella la venue de Monseigneur vostre frere, mais plustost
celle de monsieur de Lorrayne; et que, estant le comte Pallatin a
Espire, il a entendu que ses ministres avoient presche publiquement
l'arrianisme a Heldelberc, dont il delliberoit d'aller reprimer une
telle inpiete, mais qu'il fauldroit qu'il corrigeat premier la sienne.
Sur ce, etc. Ce XIXe jour de septembre 1570.




CXXXVe DEPESCHE

--du XXIIIIe jour de septembre 1570.--

(_Envoyee expres jusques a Calais par la voie du Sr Acerbo._)

  Interruption des armemens.--Mouvement dans le pays de
    Lancastre.--Negociation de l'eveque de Ross.--Conference de
    l'ambassadeur avec le cardinal de Chatillon.--Sollicitations
    faites aupres de lui par le vidame de Chartres.


     AU ROY.

Sire, l'aprest des vingt navyres, que ceulx cy debvoient jetter
dehors, apres les dix qui sont desja sortys, se va peu a peu
discontinuant, et les a l'on ramenez de l'embouchure de la riviere de
Rochestre, ou desja ilz estoient, jusques a leur arcenal accoustume de
Gelingan, ce qui monstre qu'a peyne s'en servyra l'on de ceste annee;
les aultres dix se tiennent toutjour sur la coste pres de Douvres,
attandant le passaige de la Royne d'Espaigne, a laquelle le temps ne
sert aucunement, et ceulx, qui s'y entendent, disent qu'a peyne luy
servira il encores de trois sepmaines; et est venu quelque adviz en
ceste court que le Roy d'Espaigne, son mary, luy a mande que, si l'on
voyt que la navigation ne soit bien fort propre et fort seure, qu'elle
attande de se mettre sur mer jusques au prochain printemptz, et que
possible, entre cy et la, il aura faict dessein de la venir trouver
pour visiter ses Pays Bas: ce que possible a donne occasion a la Royne
d'Angleterre de fere cesser son armement. Laquelle aussi, comme
j'entendz, est tumbee en une grande souspecon d'une nouvelle
ellevation qu'on luy a dict qui se prepare au pays de Lenclastre, ou
semble qu'elle ayt desja envoye gens pour recognoistre que c'est, et
des secrettes commissions pour y remedier et aprehender quelques uns.

Cependant il nous est venu des lettres de la Royne d'Escoce, par
lesquelles elle mande que les seigneurs d'Escoce, qui sont de son
party, luy ont envoye la declaration de leur vollonte: laquelle est de
fere toutjour ce qu'elle leur commandera, dont Mr l'evesque de Roz est
alle devers ceste Royne pour haster sur cella la conclusion du trette;
et j'espere, puysque le secretaire Cecille est a present bien guery,
que luy et maistre Mildmay et le dict sieur evesque s'achemineront
tout incontinent devers la dicte Royne d'Escoce pour y mettre une
bonne fin.

Au surplus, Sire, Mr le cardinal de Chatillon est venu, despuys quatre
jours, prendre son diner en mon logis, et m'a dict que, comme vostre
tres humble subject, il se sentoit tenu, et oblige a vostre service,
de ceste visite qu'il faisoit a vostre ambassadeur; et que ce qui
l'avoit engarde de la fere, durant les troubles, estoit que vous
monstriez lors, Sire, de ne prandre a gre, ains d'avoir quasi en
horreur tout ce qui procedoit de ceulx de sa religion; mais a ceste
heure qu'il playsoit a Dieu les fere jouyr du bien de vostre grace, et
de celle de la Royne, et de Messeigneurs voz freres, et qu'il vous
playsoit les tenir au nombre de voz loyaulx et fidelles subjectz, tout
son plus grand soin estoit de vous obeyr et complayre, et prier Dieu
pour Voz Majestez et pour Mes dicts Seigneurs voz freres, et fere en
sorte que Dieu et le monde cognoissent que la contraincte demeure,
qu'il a faicte icy, ne l'a randu moins bon francoys ny moins devot et
fidelle serviteur de vostre grandeur qu'il a este par cy devant; et
qu'il n'a rien oublye de l'obligation naturelle, ny encores de celle
expecialle, qu'il a a Voz Majestez et aulx feuz Roys voz
predecesseurs; que, puys peu de jours, Messieurs les Princes de
Navarre et de Conde, et Mr l'Admyral, son frere, ont envoye ung
gentilhomme devers ceste Royne, par lequel ilz luy ont escript a luy
de s'en aller a la Rochelle, et qu'ilz s'y rendront le plustost qu'ils
pourront, affin de pourvoir a l'accomplissement des choses qu'ilz vous
ont promises, lesquelles ne se peuvent bien effectuer sans luy et sans
aulcuns principaulx d'entre eulx; lesquelz fault que conviennent
ensemble pour admonester les aultres, ainsy qu'il a desja fort
expressement admoneste toutz les ministres, qui estoient icy, premier
qu'ilz s'en soyent retournez, de n'exceder en rien qui soit, ny pour
quelconque occasion que puisse estre, voz permissions, ny transgresser
aulcunement voz deffances; et qu'il est besoing aussi que ce soyent
eulx qui, pour donner exemple aulx aultres de contribuer a ce qu'ilz
vous ont promiz de payer, se cothisent les premiers bien largement:
dont delliberoit, dans six jours, aller prendre conge de ceste Royne
pour s'acheminer puys apres a Ampthonne, affin d'y attandre la
commodite de son passaige, me priant bien fort de fere entendre ceste
sienne delliberation a Vostre Majeste avec plusieurs aultres bons
propos, qui seroient trop longs a mettre icy.

Je luy ay respondu, Sire, le mieulx que j'ay peu, sellon que j'ay
estime estre de vostre intention, conforme a la notice que j'en
pouvois avoir par vostre eedict, car de plus expecialle je n'en avois
poinct; mais je luy ay principallement inciste de vouloir dresser son
premier retour en France devers Vostre Majeste, affin de monstrer
qu'il a plus de confiance en vostre bonte et parolle que aulx rempartz
des places, qu'on a demandees pour seurete.

A quoy il m'a replique que ce avoit bien este son premier desir, mais,
puysqu'on luy mandoit de se randre ainsy bientost a la Rochelle, affin
de donner forme aulx choses qu'il falloit ordonner, a ce commancement,
pour satisfere a Vostre Majeste, et qu'avec tres grande incommodite il
pourroit fere ce grand tour par terre, qu'il estoit contrainct d'y
aller par mer; mais qu'aussitost qu'on auroit pourveu a vostre
satisfaction, qu'il vous yroit tres humblement bayser les mains, et a
la Royne, et a Messeigneurs voz freres, sellon qu'il esperoit que Voz
Majestez le luy permettroient, me priant cependant de le vous fere
ainsy trouver bon, et que ne veuillez jamais penser de luy que comme
d'ung vostre tres humble et tres obeyssant serviteur.

Le deuxiesme jour apres, a l'exemple de luy, Mr le vydame de Chartres,
estant prest a partyr, m'est aussi venu visiter avec plusieurs bonnes
parolles de l'affection et devotion, qu'il dict avoir a vostre
service, et m'a requis de deux choses: c'est de vous vouloir
tesmoigner, par mes premieres, que ses deportemenz par deca n'ont este
en rien contre vostre dict service; et l'aultre, de luy bailler ung
mien passeport pour se conduyre, luy, sa femme et son trein, jusques a
la Frette, pour, incontinent apres, vous aller tres humblement bayser
les mains. Je luy ay agree, en la meilleur facon que j'ay peu, sa
bonne intention vers Vostre Majeste, mais j'ay faict plusieurs
difficultez sur l'une et l'aultre de ses demandes; et qu'encor que je
ne voulois pas nyer que je ne l'eusse faict observer, je ne pouvois
toutesfoys vous justiffier en aultre sorte ses actions, parce que
toutes ne me pouvoient estre bien cogneues, que de vous dire, Sire,
que je ne scavois pas qu'il en heust faict icy de plus mauvaises
contre vostre service que d'y estre venu; et, quant au passeport, que
ce seroit prejudicier a la liberte de la paix de luy en bailler. A
quoy il m'a replique que, pour le regard du premier, il se contentoit
bien de ce mien tesmoignage, mais du second, il m'en a tant presse que
j'ai este contrainct de lui bailler mon dict passeport. Et voyla,
Sire, tout ce qui a passe entre les dicts sieurs cardinal et vydame,
et moy, dont semble bien que les Anglois n'ont prins grand playsir a
ces deux visites; car par icelles ils sont contrainctz de fere quelque
meilleur jugement de la reunyon de vostre royaulme qu'ilz ne la
pensoient; mais je ne suis point alle randre la pareille a l'ung ny a
l'aultre en leur logis, parce que je n'en avois nul ordre de Vostre
Majeste. Sur ce, etc.

     Ce XXIVe jour de septembre 1570.




CXXXVIe DEPESCHE

--du penultieme jour de septembre 1570.--

(_Envoyee expres jusques a Calais par Olivyer Campernon._)

  Negociation avec les Pays-Bas.--Retard apporte au voyage de la
    reine d'Espagne.--Resolution d'Elisabeth de proceder a la
    conclusion du traite avec Marie Stuart.--Mission de Mr de Verac
    en Ecosse.


     AU ROY.

Sire, par le retour du Sr de Sabran je demeure asses esclarcy
d'aulcunes choses de vostre intention, lesquelles j'espere que me les
feres plus parfaictement et plus particulierement entendre, quant le
Sr de Vassal me viendra retrouver; et vous diray cependant, Sire, que
la Royne d'Angleterre, achevant son progrez de ceste annee, arrive
aujourduy a Vuyndesor, ou elle dellibere fere du sejour, et y
attandre le retour des gentishommes, qu'elle a envoye en France, en
Flandres et en Allemaigne, pour, puis apres, y assembler son conseil
affin de prendre resolution sur les choses qu'ilz raporteront. Les
commissaires de Flandres, qui estoient alles visiter les merchandises
arrestees ez portz de deca, dizent qu'ilz y ont trouve perte et
diminution de plus de la moictie; mais, touchant celles qui sont dans
Londres, l'on leur a faict acroyre que, si le duc d'Alve veut proceder
a ung bon accord de leurs differans, sellon les honnestes offres que
la Royne d'Angleterre luy a faictes, qu'on leur en revellera pour plus
de cent mil escuz davantaige qu'on ne leur a encores monstrees. A quoy
ilz respondent qu'on leur baille premierement le vray estat d'icelles,
affin d'en fere un certain raport au dict duc, et que, puys apres,
l'on pourra facillement parvenir aulx condicions de l'accord; et
veulent, chacun de son coste, gaigner l'advantaige de ce point: dont
le differant s'en entretient plus longuement, mais non sans une grande
esperance que bientost il s'accommodera: car le duc d'Alve et les
principaulx ministres du Roy d'Espaigne, qui sont en Flandres,
monstrent n'avoir aulcun plus grand soin que de regaigner l'amytie de
la Royne d'Angleterre et de s'esforcer de luy complayre; ce que la
dicte Dame, a ce qu'on m'a dict, attribue plus a la paix de vostre
royaume que a leur bonne vollonte: et dellibere, de sa part, de suyvre
et entretenir cella par les meilleures demonstrations qu'elle pourra,
mais non sans qu'elle demeure toutjour en beaucoup de souspecon et de
deffiance, a cause de la retrette de ses subjectz fuytifz, et de la
legation d'aulcuns Escossoys devers le dict duc en Flandres. Cependant
les dix grandz navires de la dicte Dame demeurent toutjour en la coste
de deca pour honnorer le passaige de la Royne d'Espaigne, non sans
qu'elle se repente asses de les avoir si tost faictz jetter dehors,
parce que la despance y va grande, et ne se peult juger si le temps
pourra encores servyr, de deux moys, a la dicte Royne d'Espaigne.
Neantmoins il est venu nouveau mandement a Londres de tenir encores
ung nombre de marinyers prestz, comme pour quatre navyres davantaige:
je ne scay encores a quel effect.

Nous avons tant presse l'advancement des afferes de la Royne d'Escoce
que le secretaire Cecille et maistre Mildmay ont este du tout
depeschez, dez mardy dernier, pour aller devers la dicte Dame, et Mr
de Roz avec eulx, ou j'espere qu'il se prendra quelque bon ordre pour
le restablissement d'elle a sa couronne; mais, de tant que, sur les
condicions, qu'on luy propose, plusieurs nous donnent divers conseilz,
je ne m'advanceray d'y intervenir, au nom de Vostre Majeste, sans vous
avoir faict quelque aultre depesche plus ample et plus expresse la
dessus. Bien me confirme l'on, de plus en plus, Sire, que ceste Royne,
veult resoluement entendre a conclurre le trette, et que cependant
elle a mande au comte de Sussex de casser toutes les compaignies
extraordinaires, qu'il avoit levees en la frontiere du North.
L'arrivee du Sr de Veyrac en Escoce met ceulx cy en quelque jalouzie,
mais il ne seroit que bon qu'ilz l'eussent encores plus grande, car je
crains bien fort qu'ayant Mr Norrys escript icy que Vostre Majeste est
resolue de n'envoyer nulles forces par della jusques au printemps, que
cella leur face prolonger le trette, soubz esperance qu'il puysse
cependant survenir quelque chose a leur commodite et advantaige. Sur
ce, etc.

     Ce XXIXe jour de septembre 1570.




CXXXVIIe DEPESCHE

--du Ve jour d'octobre 1570.--

(_Envoyee jusques a Calais par ung qui s'en est alle avec le Sr
Fregouse._)

  Retour de Walsingham en Angleterre, charge de faire connaitre a
    la reine la declaration du roi touchant l'Ecosse.--Prochain
    depart de la reine d'Espagne.--Suspension des affaires
    politiques a Londres pendant l'absence de Cecil envoye vers
    Marie Stuart.--Nouvelles d'Allemagne.


     AU ROY.

Sire, j'ay receu, le XXIXe du passe, les lettres qu'il a pleu a Vostre
Majeste m'escripre, du XXIIe auparavant, par le Sr de Valsingan, qui
me les a envoyees passant par Londres, et m'a mande qu'au retour de
randre compte a sa Mestresse de ce qu'il a faict en France, qu'il me
viendra voir. Il me semble, Sire, que rien n'a pu venir plus a propos,
pour les presens afferes de la Royne d'Escoce, que d'avoir Vostre
Majeste ainsy fermement et vertueusement parle, comme avez faict, a
l'ambassadeur Mr Norrys et a luy; et dont je ne fauldray de
represanter a leur dicte Mestresse voz mesmes propos, telz qu'ilz sont
contenuz en vostre lettre, la premiere foys que je l'yray trouver,
ayant estime qu'il estoit bon, pour aulcuns respectz, de les luy
reserver jusques a la venue d'une aultre vostre depesche, pour luy
laysser cependant digerer ce faict sur le recit, que le dict de
Valsingan luy fera, des propres paroles et demonstrations qu'il a
ouyes et veues de Vostre Majeste, et aussi pour n'interrompre rien en
la commission qu'elle a donnee au secretaire Cecille et a Maistre
Mildmay vers la Royne d'Escoce; ausquelz j'ay opinion qu'elle envoyera
en dilligence notiffier la declaration qu'avez faict a ses dicts
ambassadeurs, affin qu'ilz ne s'en retournent sans resouldre quelque
chose avec elle; ayant plusieurs adviz, de divers lieux, asses
certains qu'il tarde infinyement a la dicte Royne d'Angleterre qu'elle
puysse, en quelque seure facon qui ayt aparance d'honneur et
d'advantaige, se demesler du faict de la dicte Dame, non sans se
repentyr de s'en estre si avant entremise. Et est sans doubte que, si
l'affere pouvoit tumber en la main de quelque aultre, qui le manyat
avec plus de moderation que ne faict le secretaire Cecille, ou que luy
mesmes, apres avoir veu la Royne d'Escoce, se volust moderer, et ne
fere plus, sur des petitz momentz, naistre de si grandes difficultez
et longueurs, qu'il a faict jusques icy, que toutz les differans
d'entre ces deux Princesses et leurs deux royaulmes se pourroient
facilement et bientost accommoder, dont de ma part, Sire, je ne
fauldray d'y incister a toute heure; mais la vifve parolle et la
demonstration que Vostre Majeste fera d'un prochain secours, attandant
qu'il s'ensuyve a bon esciant, s'il est necessaire, y servyront
infinyement.

La dicte Royne d'Angleterre a depesche ung saufconduict pour les
depputez d'Escoce, et a mande au comte de Sussex de les bien recepvoir
et honorer, et qu'il advertisse ceulx du party du regent d'envoyer
promptement les leurs. Le susdict de Valsingan a desja parle a
quelques ungs de ses amys de la continuation de la paix de France
comme en doubte, alleguant des occasions qui luy font juger qu'elle
aura quelque establyssement, et d'aultres qui lui font croyre qu'elle
ne pourra estre de duree; dont de ce qu'il en a dict, et du rapport
qu'il en aura faict en ceste cour, je mettray peyne qu'il m'en viegne
quelque adviz, affin de le vous mander par mes premieres. Il aura
encores rencontre Mr le cardinal de Chastillon en ceste dicte court,
car son conge luy avoit este differe jusques a hyer.

L'on estime que la Royne d'Espaigne s'embarquera a ce commancement
d'octobre, car, ayant le retour de la lune este sur un temps propre et
qui sert bien a sa navigation, l'on estime qu'il durera asses pour la
conduyre jusques en Espaigne; dont s'atand de scavoir comment et en
quelle bonne facon se seront deportez les navyres de la Royne
d'Angleterre a la saluer, et la convoyer le long de la coste de ce
royaume. Les commissaires de Flandres pourchassent leur conge, mais il
semble qu'on le leur prolongera jusques au retour du secretaire
Cecille, car en son absence rien ne se depesche; et mesmes l'on a
remiz, a cause de luy, l'ouverture du terme de la justice jusques au
premier de novembre, par pretexte toutesfoys de la peste; laquelle va
neantmoins diminuant, et chacun s'en retourne a la ville. Il semble
que Henry Coban, qui est alle devers l'Empereur, ayt heu charge de ne
presser guieres son retour: dont il a cependant renvoye ung des siens
avec une depesche, de laquelle je n'ay encores bien aprins le contenu,
si n'est qu'il semble mander que, ne pouvant l'Empereur fere guieres
reuscyr aulcune bonne resolution ez choses qu'il a proposees en la
diette, qu'il dellibere bientost la rompre; et j'entandz que le comte
Pallatin a aussi escript qu'il a quelque opinion que le Pape se soit
advance de creer de luy mesmes, sans attandre la vollonte des
ellecteurs, l'archiduc Charles roy des Romains, et que cella sera pour
admener beaucoup de trouble en Allemaigne; dont est bruict icy que
desja quelques princes ont este vers Hembourg, comme pour s'asseurer
d'aulcunes levees de gens de guerre. Sur ce, etc.

     Ce Ve jour d'octobre 1570.




CXXXVIIIe DEPESCHE

--du Xe jour d'octobre 1570.--

(_Envoyee expres jusques a Calais par le Sr Troies._)

  Etat de la negociation en faveur de Marie Stuart.--Conduite faite
    a la reine d'Espagne par la flotte anglaise.--Crainte ou l'on
    est en Angleterre que les hostilites commencent au retour de la
    flotte espagnole.--Negociation avec les Pays-Bas.--Depart du
    cardinal de Chatillon pour la Rochelle; mauvais accueil recu a
    Dieppe par le vidame de Chartres.--Prise nouvellement faite en
    mer, malgre la paix, par le capitaine Sores.--Affaires
    d'Allemagne.


     AU ROY.

Sire, rendant le Sr de Valsingan compte a la Royne, sa Mestresse, de
la negociation qu'il a faicte en France, j'entendz qu'il luy a faict
ung tres bon rapport des louables qualitez de Vostre Majeste, de ce
que ung chacun vous tient pour prince magnanime, constant, certain et
bien fort veritable, et uny par ung grand et naturel amour avec la
Royne vostre mere, et avec Monseigneur vostre frere, desquelz il a
aussi fort dignement parle; et que, par la force de leur conseil et la
fermete de voz eedictz, la paix de vostre royaulme a d'estre
perdurable, et voz aultres afferes a recepvoir beaucoup
d'establissement: dont la dicte Dame a de beaucoup davantaige estime,
et heu en plus grand prix, les bonnes parolles de paix et d'amytie,
que Vostre Majeste luy a mandees. Et luy ayant le dict de Valsingan,
par mesmes moyen, touche le propos, que luy avez tenu, de la
restitution de la Royne d'Escoce, vostre belle soeur, avec
l'expression de l'affection qu'il a cognu que vous y aviez; et ayant,
de ma part, faict fere la dessus, le plus a propos que j'ay peu, ung
office par le comte de Lestre, il est advenu que la dicte Dame a tout
incontinent depesche vers le secretaire Cecille pour l'advertyr qu'il
ayt a proceder en si bonne facon vers la Royne d'Escoce, qu'il ne s'en
retourne sans conclurre quelque chose avecques elle. Dont, a la
premiere occasion qui me viendra d'aller parler a la dicte Dame, je
luy confirmeray ceste sienne vollonte, et n'obmettray rien de ce qui
pourra servyr a bien advancer et effectuer le propos, et a establyr
pareillement l'amytie d'entre Voz Majestez.

L'on tient que la Royne d'Espaigne est passee, et que les navyres de
la Royne l'ont saluee et accompaignee jusques en la coste de Biscaye,
et que sire Charles Havart luy a bayse les mains avec ung present
d'ung beau dyamant, que la Royne sa Mestresse luy a envoye, qui est
l'ung de ceulx que le Roy d'Espaigne avoit donnez a la feu Royne
Marie, sa soeur, ou a elle, qui sont estimez valoir, l'ung huict mil
ducatz, et l'aultre cinq mil; et que la dicte Royne d'Espaigne, de son
coste, a faict bailler quatre mil ducatz au dict Havart et aulx siens;
mais la verite et certitude de cecy se scaura mieulx quant le dict
Havart sera de retour, lequel est encores en mer. Tant y a que ces
demonstrations, lesquels sont devenues toutes aultres qu'on ne les
sembloit preparer du commancement, donnent a cognoistre qu'il n'y a en
effect nulle malle vollonte entre les Espaignols et les Anglois, ains
qu'ilz cerchent de s'accommoder ensemble en gaignant, aultant qu'il
leur sera possible, chacun de son cote, quelque advantaige; dont usent
d'artiffice a fere bien esperer ou a intimider l'ung l'aultre en ce
qu'ilz peuvent; et semblent neantmoins que les dicts Anglois ne
demeurent meintennant sans une grande souspecon du retour de l'armee
d'Espaigne, par ce mesmement qu'on leur a raporte que une partie
d'icelle est demeuree toute appareillee, et bon nombre de gens pretz a
s'y embarquer en Olande; et qu'ilz scavent que aulcuns fuytifz et
aulcuns Escossoys sont toutjour pres du duc d'Alve pour l'inciter a
quelque entreprinse par deca: et a ceste occasion, mecredy dernier,
ceste Royne a faict de rechef appeller toutz les officiers de la
maryne a Vuyndesor, mais je ne scay encores ce qu'elle leur a ordonne;
et est la dicte Dame apres a fere cercher deniers de toutz costez.

Les commissaires de Flandres s'attendent d'avoir demain leur conge, et
semble qu'ilz ne s'en retournent guieres plus contantz ny mieulx
satisfaictz que quant ilz sont venuz; car, oultre la perte et
diminution qu'ilz ont trouve ez merchandises, qui estoient encores en
estre, l'on leur a baille ung compte si desadvantaigeulx de celles qui
ont este vendues par auctorite de justice, tant au priz que aulx
fraicz, qu'elles ne reviennent pas au cinquiesme de la juste valleur.
Par ainsy l'accord se monstre encores asses difficile a fere, et
cependant l'on ne scayt si le temps, et la longue souspencion du
traffic, pourra produyre quelque chose de nouveau entre eulx.

Monsieur le cardinal de Chastillon print conge de ceste court lundy
dernier, non sans recepvoir beaucoup de faveur de ceste Royne et
plusieurs presens (de haquenees et de chiens de sang) des seigneurs
d'aupres d'elle; et s'en est alle a Hamptonne attandre la commodite de
son passaige a la Rochelle. Aulcuns demeurent escandalisez des
difficultes qu'on a faictes a Mr le vydame de Chartres a Diepe, mais
je rendz quelque rayson la dessus, qui monstrent de les satisfere. Ung
agent de Portugal, qui est en ceste ville, dict que le capitaine Sores
s'est esforce de piller de rechef la Madere, et qu'au retour de ceste
entreprinse il a prins un des galions du Roy de Portugal venant des
Indes, qui estoit demeure derriere, lequel estoit bien fort riche; de
quoy ung chacun monstre icy estre fort offance d'entendre ung tel acte
apres la paix, et crainct on que de la Rochelle ayt a sortyr beaucoup
de desordre en la mer, s'il n'y est remedie.

J'entans qu'il est arrive des lettres d'Allemaigne, qui semblent
confirmer ce qu'on avoit auparavant escript de la creation du roy des
Romains par le Pape, jusques avoir envoye une coppie du brevet, et que
ung chacun pense que les princes ellecteurs procederont a une
contraire ellection de leur part; mesmes qu'il semble que l'Empereur
face toute demonstration d'avoir ignore et de n'aprouver aulcunement
ceste procedure de Sa Sainctete; et qu'il a este descouvert qu'on
avoit de rechef incidie a la vie du comte Pallatin. Sur ce, etc.

     Ce Xe jour d'octobre 1570.




CXXXIXe DEPESCHE

--du XVIe jour d'octobre 1570.--

(_Envoyee expres jusques a la court par Groigniet, mon secretaire._)

  Conditions proposees par Cecil a la reine d'Ecosse.--Soulevement
    des catholiques dans le pays de Lancastre.--Ordre donne au
    comte de Derby de se rendre a la cour.--Retour a Londres de sir
    Charles Havart, amiral de la flotte anglaise.--_Memoire._
    Opinions diverses sur la duree de la paix en
    France.--Conference de l'ambassadeur avec l'ambassadeur
    d'Espagne.--Ligue du roi d'Espagne avec le pape et les
    Venitiens contre les Turcs.--Vives sollicitations pour que le
    roi consente a en faire partie.--Offres faites par le duc
    d'Albe a Elisabeth.--Negociations des Ecossais avec le duc
    d'Albe.--Conditions proposees a Marie Stuart, si elle veut
    obtenir l'appui de l'Espagne.--Details sur la negociation de
    Cecil avec Marie Stuart.--Crainte que les Ecossais n'acceptent
    toutes les conditions imposees par l'Angleterre.


     AU ROY.

Sire, ayant le Sr de Vassal couru une si dangereuse fortune, en
voulant repasser la mer, que le naufrage de luy, et de ceulx qui
estoient en son mesme navyre, a este tenu pour veriffie en ceste
ville, il n'est pas a croyre combien je me suys resjouy, quant, oultre
l'esperance des hommes, il a pleu a Dieu de le saulver et le fere
retourner sauf a Callais, avec les lettres et depesches de Vostre
Majeste, ou il est encores attandant le vent; mais j'espere qu'il sera
bientost icy, et qu'il me rendra instruict de l'intention de Vostre
Majeste, laquelle je mettray peyne, Sire, en ce qu'il sera besoing de
la notiffier a la Royne d'Angleterre, de la luy fere bien entendre, et
de fere, par toutz les moyens, persuasions et instances, qu'il me sera
possible, qu'elle y veuille conformer la sienne.

Le secretaire Cecille et son adjoinct sont arrivez avec l'evesque de
Roz, le premier de ce mois, devers la Royne d'Escoce, a laquelle ilz
ont presente, avec grand respect et reverance, une lettre, que la
Royne d'Angleterre luy a escripte, laquelle avoit le commancement fort
rigoureux et plein d'une recordation de beaucoup d'offances qu'elle
reprochoit a la dicte Dame; mais que, pour en abolyr la memoire, elle
luy depeschoit ces deux siens confidans conseillers, pour preparer le
chemyn d'ung bon trette d'amytie entre elles deux; et n'y a heu aultre
chose que cella pour le premier jour, sinon l'humayne et favorable
reception, que la dicte Dame leur a faicte. Mais, le lendemain, estans
entrez en conferance, elle leur a respondu, a chacun poinct de la
dicte lettre, avec tant de fondement de rayson et avec tant de
modestie qu'ilz ont monstre de demeurer tres bien satisfaictz; et
ayant convenu la dicte Dame, pour son regard, et eulx, pour la Royne
d'Angleterre, d'ensepvelir pour jamais les choses mal passees, et de
proceder a ung renouvellement de vraye et parfaicte intelligence entre
elles, sellon que le debvoir de leur proximite et du commun proffict
de l'une et de l'aultre, et de leurs deux royaulmes, le requeroit; ilz
luy ont leu les articles de l'instruction, qu'ilz portoient, lesquelz
se sont trouvez, pour la pluspart, concerner l'expresse cession et
resignation du tiltre de ce royaulme par la dicte Royne d'Escoce au
proffict de la dicte Royne d'Angleterre, sans prejudice de la future
succession d'icelluy, au cas que la dicte Royne d'Angleterre n'ayt
point de lignee:--Que, pour seurte de cella, le Prince d'Escoce doibve
estre mene et norry en Angleterre, sans prefiger temps de le randre,
sinon au cas que la Royne, sa mere, arrive a morir, ou qu'elle luy
veuille resigner sa couronne d'Escoce;--Que gouverneurs luy seront
baillez, telz que la Royne d'Angleterre advisera, comme les comtes de
Lenoz, de Mar ou aultres;--Que trois comtes et trois lordz Escocoys
viendront estre ostaiges, l'espace de trois ans, en ce royaulme, pour
la seurte des choses qui seront promises;--Que trois chasteaulx,
scavoir: Humes, Fascastel et encores ung aultre, en Gallovaye ou
Quinter, demeureront, pour le dict temps, ez mains de la Royne
d'Angleterre;--Que, sans le consantement d'icelle ou de la pluspart de
la noblesse d'Escoce, la dicte Royne d'Escoce ne se maryera;--Que
ligue sera faicte entre elles et leurs deux royaumes;--Que, au cas que
nul prince estrangier, sans ocasion a luy raysonnablement donnee,
entrepreigne d'assaillyr ce royaulme, la dicte Royne d'Escoce sera
tenue de le secourir d'hommes et de navyres, aulx despens toutesfoys
de la Royne d'Angleterre;--Que le murtre du feu Roy d'Escoce et celluy
du comte de Mora seront punys;--Que le comte de Northomberland et
aultres fuytifz d'Angleterre seront randuz;--Et que, au cas que la
dicte Royne d'Escoce meuve a jamais pleinte ny querelle du tiltre de
ce royaulme, ny assiste a nul aultre, qui la veuille mouvoir en
quelque facon que ce soit contre la dicte Dame, qu'elle demeurera
privee de la future succession d'icelluy. Et avoient d'aultres
articles, concernans la seurte des subjectz d'Escoce, lesquelz ilz
n'ont encores monstrez, mais ilz ont fort inciste d'avoir promptement
la responce sur ceulx cy.

Je ne scay si la Royne d'Escoce l'a encores faicte, seulement j'ay
entendu qu'ung pacquet du dict secretaire arriva, sabmedy au soir, a
la Royne d'Angleterre, et que, tout incontinent, elle assembla son
conseil; et le lendemain matin, le courrier fut renvoye avecques
responce.

Aulcuns amys de la dicte Royne d'Escoce m'ont faict advertyr qu'elle
est au plus grand dangier, ou encores elle ayt poinct este, a cause de
la sublevation qui se descouvre estre toute formee au pays de
Lenclastre, de laquelle on luy attribue l'ocasion, aussi bien que de
celle passee du North; et que pourtant, elle et nous, qui soubstenons
icy son faict, debvons condescendre a ce que la Royne d'Angleterre luy
vouldra demander, et luy complayre du tout, pourveu qu'elle puysse
avoir sa liberte; et ne fere difficulte de luy accorder le Prince
d'Escoce, pour quelque temps, avec honnestes condicions. Aultres de
ses amys conseillent le contraire: qu'elle peut bien accorder
hardyment toutes choses raysonnables a la Royne d'Angleterre, mais non
de luy bailler son filz, ny ostaiges, ny places; mais plustost qu'elle
mesmes offre de demeurer en Angleterre pour asseurance de ce qu'elle
promettra. Je scay, a la verite, qu'on tient de tres dangereux
conseilz sur la personne de ceste princesse, pour l'opinion qu'on a
qu'elle ayt trop bonne part en ce royaulme, et que, quant elle sera du
tout ostee, que pareillement sa querelle sera du tout esteincte, se
persuadant que, ny les Escoucoys, ny les Anglois, ses partisans, ny
mesmes Vostre Majeste ne se soucyeront guieres, puys apres, de la
relever. Et est incroyable combien la Royne d'Angleterre et ceulx de
son conseil sont esmeuz pour les choses du dict pays de Lenclastre,
sans toutesfoys en fere grand demonstration; car les ayant vollues
remedier par la voye de la justice, envoyant par della ung procureur
fiscal, ilz ont veu que cella ne suffizoit, et que plusieurs
ouvertement se declairoient substrectz de l'obeyssance et jurisdiction
de la Royne d'Angleterre, jusques a ce qu'elle se seroit jettee hors
de l'interdict de l'esglize catholique: dont elle a mande au comte
Dherby, principal seigneur de tout le dict pays, de la venir trouver,
par pretexte de vouloir assembler toutz ceulx de son conseil, dont il
est l'ung des principaulx, affin de pourvoir a l'estat de ce royaume;
et qu'il veuille mener ses enfans avec luy, pour monstrer qu'ilz ne
sont coulpables d'aulcunes choses qu'on leur a vollu imposer. L'on ne
scayt encores si le dict comte vouldra obeyr; tant y a, Sire, que je
vous ay bien vollu envoyer le susdict adviz de la Royne d'Escoce, par
homme expres, affin qu'il vous playse m'y commander vostre vollonte;
et cependant je verray ceste princesse pour l'adoulcyr et moderer, le
plus qu'il me sera possible, sur icelluy, et pour la fere passer
oultre au trette encommance.

J'entendz que sire Charles Havard a raporte a la dicte Dame ung grand
contantement du debvoir, qu'il a faict envers la Royne d'Espaigne, et
des honnestes propos, que la dicte Royne d'Espaigne l'a encharge de
dire a la dicte Dame de sa part, ayant accepte, avec toute affection,
le present qu'elle luy a envoye, et ayant faict donner une chayne de
mil ducatz au dict Havart, et une aultre ung peu moindre a son vis
admyral, et encores dix aultres chaynes aulx capitaines des dix
navyres. Sur ce, etc.

     Ce XVIe jour d'octobre 1570.

   POUR FAIRE ENTENDRE A LEURS MAJESTEZ oultre ce dessus:

   Que, par aulcunes lettres, que la Royne de Navarre et Messieurs
   les Princes, ses filz et nepveu, et Mr l'Admiral ont escriptes
   par deca, et par des parolles et demonstrations, dont Mr le
   cardinal de Chatillon a use, en prenant conge de ceste court, la
   Royne d'Angleterre et les siens demeurent assez persuadez que la
   paix de France sera de duree.

   Et y sont confirmez davantaige par la reputation, qui court, que
   le Roy a prinz une ferme resolution de vouloir que, en cest
   endroict. et toutz aultres, ou sa parolle interviendra, qu'elle
   ayt a estre tres certaine et veritable, et que la Royne et
   Monseigneur, frere du Roy, interposent, par une bonne
   intelligence, si fermement leur conseil et authorite a cella,
   qu'il n'est en la main de nul aultre de le pouvoir rompre.

   Et a raporte le Sr de Valsingan, qu'encor que le mariage des deux
   filles de l'Empereur avec le Roy et le Roy d'Espaigne, et
   l'intelligence que ung chacun presumoit demeurer toutjour
   secrecte entre la Royne et Mr le cardinal de Lorrayne, et
   l'authorite de Monseigneur, frere du Roy, lequel apres avoir mene
   la guerre et heu plusieurs victoires contre ceux de la nouvelle
   religion, ne comporteroit jamais qu'ilz demeurassent dans le
   royaulme, fussent trois occasions qu'aulcuns remarquoient pour
   reputer la paix fort douteuse; neanmoins ilz jugeroient, a ceste
   heure, que c'estoit par la vraye et parfaite intelligence de la
   Royne, et de Monseigneur, et de Mr le cardinal de Lorrayne, et de
   toutz les Princes avecques le Roy, que la dicte paix se randroit
   plus ferme et plus estable; et que mesmes le conseiller Cavaignes
   luy avoit dict qu'il s'en promettoit une bien longue
   continuation, et en plus d'advantaiges pour eulx que les articles
   ne portoient.

   Ce qui a remiz en reputation les afferes du Roy en ce royaulme,
   et croy que de mesmes ilz en sont relevez ailleurs, car
   l'ambassadeur d'Espaigne, qui est icy, despuys la premiere foys
   qu'il me raporta le jugement, que le duc d'Alve faisoit de la
   dicte paix, comme s'il l'estimoit pleyne de dangier pour la
   Chrestiente, il dict meintennant qu'il ne faict doubte que le Roy
   et son prudent conseil ne l'ayent cogneue necessaire, et qu'il
   faut que Sa Majeste Tres Chrestienne la rande utille, et luy face
   produyre, non seulement pour luy et pour son royaulme, mais aussi
   pour ses voysins et pour toute la Chrestiente, ung vray repos.

   Et s'est le dict ambassadeur curieusement enquiz a moy de deux
   choses: l'une, si je scavois que Mr le cardinal de Chatillon eust
   parle en ceste court de tranferer meintennant la guerre, qui est
   achevee en France, au pays de Flandres; et de cella il a vollu
   que j'en aye sonde le dict Sr cardinal, quant il est venu en mon
   logis, lequel m'a tout franchement respondu, qu'il pourrait estre
   qu'il en eust parle comme d'ung commun souhait, que toutz ceulx
   de sa religion y avoient; mais non qu'il en vit l'entreprinse
   bien preste; et j'en ay satisfaict le dict ambassadeur.

   Et l'aultre chose, qu'il m'a demandee, est si j'avois entendu
   pourquoy le Roy avoit faict renforcer la garnyson de Peronne, de
   St Quintin et des aultres villes de Picardie, et change celle de
   Callais, monstrant que le duc d'Alve en avoit prins quelque
   souspecon; a quoy je luy ay respondu que le Roy n'avoit en cella
   que renvoye les garnysons en leurs lieux accoustumes, car l'on
   les en avoit tirez, durant la guerre, pour s'en servir au camp,
   et que meintennant il distribuoit en ses frontieres ses gens de
   guerre pour plus sollager son royaume et pour ne demeurer
   pourtant desarme.

   Et, en la mesmes conferance, icelluy sieur ambassadeur, me
   magniffiant grandement la ligue[14] qui a este faicte entre le
   Pape, le Roy Catholique, son Maistre, et les Veniciens contre le
   Turc, m'a dict que le Roy, son Maistre, s'estimoit estre miz hors
   par icelle de tout le dangier de la guerre du dict Turc, et qu'il
   n'avoit qu'a contribuer seulement au secours accorde, dont se
   trouvoit fort adelivre pour mettre bientost fin a la guerre des
   Mores, et pour entendre aulx choses de Flandres, d'Allemaigne et
   du coste de deca;

   Que le dict ambassadeur pensoit que l'Empereur enfin entreroit en
   la dicte ligue, comme il en avoit une fort grande vollonte, mais
   il desiroit le fere par aprobation de la diette, affin d'obliger
   les estatz d'Allemaigne a la contribution et au secours de la
   dicte guerre.

  [14] Cette ligue ne fut definitivement conclue que quelque temps
  apres, au mois de mai 1571. Don Juan fut nomme general de la
  ligue, et remporta, le 7 octobre de la meme annee, la celebre
  victoire de Lepante. Le pape choisit pour commandant de sa flotte
  Marc-Antoine Colonne, et la republique de Venise nomma pour son
  amiral Sebastien Venicri, qui fut elu doge en 1577.

   Et a adjouxte que, si le Roy Tres Chrestien y vouloit entrer et
   quicter la pratique du Turc, retirant son ambassadeur qu'il a
   pres de luy, qu'il s'aquerroit ung grand nom et une grande
   louange envers le Siege Apostolique et envers toute la
   Chrestiente; et, quant il ne bailleroit que quatre galleres de
   secours, que son nom et la reputation de la couronne de France y
   en vauldroient cent.

   Je luy ay respondu que ceste ligue estoit faicte pour la
   conservation des estatz, qui estoient exposez aulx entreprinses
   du Turc, et que l'Empereur avoit rayson d'y entrer pour l'ocasion
   des siens, aussi bien que le Pape et le Roy, son Maistre, et les
   Veniciens, car toutz ensemble y estoient bien fort interessez, et
   leurs dicts estatz y couroient de grandz dangiers; mais que Dieu
   avoit constitue le Roy et son royaulme en lieu, qui estoit tout
   garde des incursions du Turc; par ainsy qu'il n'avoit a fere
   ligue deffencive contre celluy qui ne l'assailloit, ny le pouvoit
   assaillir; et seroit en vain consommer ses forces et ses deniers
   pour aultruy, et entrer en une guerre non necessaire; mais que je
   croyois bien que, quant toutz les princes chrestiens
   conviendroient en une entreprinse de ruyner l'Empire du Turc et
   amplier la Chrestiente, et que le Roy y verroit quelque bon
   fondement, que ce seroit luy le premier qui y employeroit sa
   propre personne et ses forces, aussi bien qu'avoient faict ses
   predecesseurs.

   Laquelle rayson le dict ambassadeur a monstre d'aprouver, et a
   adjouxte que possible n'estoit on pas trop loing d'une si grande
   et vertueuse deliberation; et puys a continue me dire que les
   Anglois, pour ne pouvoir bien entendre toutz les secretz de la
   dicte ligue, la tenoient pour fort suspecte, comme, a la verite,
   j'ay sceu qu'iceulx Anglois discourent entre eulx, qu'ayant le
   Pape passe si avant que d'avoir ouvertement interdit cette Royne
   et son royaulme, et estant le Roy d'Espaigne fort offance des
   dicts Anglois, et les Veniciens asses mal contantz des prinses et
   depredations de l'annee passee, qu'il est a croire qu'on n'a
   dresse ceste ligue dans Rome, sans y incerer quelque article bien
   expres contre l'Angleterre, et que le general de la mer qui a
   este cree par icelle, qui est don Juan d'Austria, aspire bien
   fort a l'entreprinse.

   Neantmoins, le duc d'Alve entretient les dicts Anglois en une si
   ferme opinion de l'amytie du Roy, son Maistre, qu'ilz s'en
   tiennent trop plus que bien asseurez; et semble que, ny luy de
   son coste, ny eulx du leur, ne s'ennuyent de laysser encores les
   choses en suspens, sans aultrement les esclarcyr, parce que le
   temporiser vient a propos pour chacun, bien que possible non
   guieres pour les Mestres ny pour leurs estatz, mais pour ceulx
   qui les manyent; et m'a l'on asseure que le dict duc a offert a
   ceste Royne de luy envoyer dix mil hommes de guerre, pour la
   servyr en ses afferes, qu'elle pourroit avoir dans son royaulme,
   ou bien contre l'Escoce, si elle en a besoing: mais qu'elle n'a
   accepte ny l'ung ny l'aultre, ny ne demeure pour cella trop
   dellivree du souspecon qu'elle s'est conceue du dict duc.

   J'entendz que milord de Sethon, estant arrive en Envers, a
   soubdain envoye demander audience a icelluy duc jusques a
   Bergues, lequel s'est excuse de la luy pouvoir si tost bailler,
   pour estre fort empesche a l'embarquement de la Royne, sa
   Mestresse; dont le dict de Sethon, ne voulant prolonger les
   matieres, luy a envoye incontinent les lettres des seigneurs
   d'Escoce et une coppie de son instruction, mais le duc ne s'est
   haste pour cella de luy rien respondre, ains l'a remiz a quant il
   seroit en Envers, que le conseil du pays y seroit assemble; et
   cependant il l'a faict convyer a dyner par le marquis de Chetona,
   ou le secretaire Courteville s'est trouve, avec lesquelz il a heu
   grand conferance; et despuys il a envoye icy demander qu'est ce
   qu'il aura a respondre, si le dict duc requeroit d'avoir la Royne
   d'Escoce entre ses mains, ou qu'elle y veuille mettre le Prince
   d'Escoce son filz; s'il inciste qu'elle ne se marye sans le
   conseil du Roy Catholique, et qu'elle veuille entrer en ligue
   avecques luy, sans exception d'aulcune aultre ligue; s'il demande
   avoir quelques portz et places au pays, pour la retrette de ceux
   qu'il y envoyera; et finallement, s'il requiert que la reduction
   de la religion catholique soit faicte en tout le royaulme, et que
   l'aultre en soit chassee, et toutz ceulx qui en sont.

   En quoy semble que le dict de Courteville ayt desja touche toutz
   ces poinctz au dict de Sethon, et, quoy que soit, on m'a bien
   baille pour chose asseuree que maistre Jehan Amelthon, qui a
   reside despuys quinze moys, ordinairement, pres du dict duc
   d'Alve, a este naguieres envoye par icelluy duc avec deux aultres
   gentishommes, ung italien et ung espaignol, jusques en Escoce,
   pour recognoistre quelque commode descente; et que le dict
   Amelthon leur a monstre les ports et villes de Montroz et
   Abredin.

   Quant, apres plusieurs miennes instances et de Mr l'evesque de
   Roz, la Royne d'Angleterre eust, a la fin de septembre, commande
   au secretaire Cecille, et a maistre Mildmay, d'aller devers |a
   Royne d'Escoce, elle ne se peult tenir de jetter quelques motz de
   jalouzie des perfections de sa cousine, demandant au dict
   secretaire, s'il se lairroit point gaigner a elle, comme les
   aultres, qui l'avoient veue; dont il tomba en ung merveilleux
   doubte que le voyage luy fut pernicieux, et escripvit dez lors a
   ung sien amy qu'il s'en excuseroit, s'il luy estoit possible, ce
   qui donna a penser, estant incontinent apres devenu mallade,
   qu'il le contrafaisoit, mesmes qu'il ne se sentoit estre bien
   vollu de la dicte Royne d'Escoce, et n'estimoit pouvoir raporter
   honneur de ceste negociation; tant y a que, ne voulant qu'ung
   aultre l'eust, il dellibera de veincre toutz ces doubtes et
   difficultez, mais, premier que de partir, affin d'oster toute
   souspecon a sa Mestresse, il dressa les articles de son
   instruction, ainsy durs qu'ils sont contenuz en la lettre du Roy,
   et les communica a la dicte Dame, qui les aprouva, et puys au
   conseil, ou quelques ungs luy remonstrerent qu'il seroit bon de
   les moderer, affin qu'ilz ne malcontentassent par trop ceste
   princesse, et qu'ilz fussent aprouvez des aultres princes; mais
   il respondit qu'on luy layssat manyer cest affere, lequel il
   entendoit tres bien, et le conduyroit a bonne fin, a l'honneur de
   sa Mestresse et de son royaulme; et qu'il feroit que la Royne
   d'Escoce et les princes, ses allyez, ne seroient que bien ayses
   d'en passer par la. Tant y a qu'estant sur le lieu, Mr de Roz m'a
   mande qu'il monstre d'avoir une grande vollonte de conclurre le
   trette, et qu'il espere que le retour du Sr de Valsingan, sur
   lequel l'on luy avoit faict une depesche, seroit cause de luy
   fere moderer les dures condicions de sa premiere instruction.

   Et m'a le dict sieur evesque mande davantaige que creinct que les
   seigneurs escossois, partisans de sa Mestresse, commencant de
   n'esperer guieres nul secours de France, condescendront a telles
   condicions de trette qu'on leur vouldra imposer; et que quelques
   ungs sont desja apres a s'acommoder a l'authorite du comte de
   Lenoz; ny l'arrivee du Sr de Vayrac ne les a peu tant confirmer
   qu'ilz veuillent demeurer davantaige en doubte, ny mettre plus en
   hazard leurs vies et leurs biens.

   Tant y a que le lair de Granges, cappitaine de Lislebourg, a
   mande que, s'il playt au Roy fere descendre mille harquebuziers
   seulement ez quartiers, du Nord d'Escoce, qu'il rechassera le
   dict de Lenoz et les Anglois plus loing que Barvich, et reduyra
   la ville de Lislebourg a l'obeissance de la Royne sa Mestresse,
   et qu'il ne sera plus parle que de l'alliance de France en tout
   le royaulme d'Escoce.




CXLe DEPESCHE

--du XVIIe jour d'octobre 1570.--

(_Envoyee expres par ung des miens, jusques a Calais._)

  Communication officielle des articles proposes a Marie
    Stuart.--Necessite de remontrer a la reine d'Angleterre qu'elle
    ne peut enlever a la France l'alliance de l'Ecosse.


     AU ROY.

Sire, vous ayant escript, du jour de hier, asses amplement toutes
choses de deca, ceste cy n'est que pour dire a Vostre Majeste comme,
ce matin, Mr l'evesque de Roz m'a envoye, en grand dilligence, les
articles[15] que les depputez de la Royne d'Angleterre ont baillez a
la Royne d'Escoce, sa Mestresse, me priant de lui envoyer, tout
incontinent, le messagier avec ma responce et mon adviz la dessus; et
que je veuille considerer que le moindre dilay ou empeschement, qui
puysse intervenir en cest affere, est ung extreme detriment a sa dicte
Mestresse; mais qu'il mettra peyne d'entretenir la matiere en suspens,
jusques a ce que ma response arrive, et qu'il est tout certain, si
l'on fault ceste foys de conclurre quelque chose, que la dicte Dame et
ses afferes, et ceulx de son royaulme, demeurent deplorez et hors de
tout remede pour jamais. Sur quoy, Sire, j'ay este en grand peyne, car
le faict me semble d'un coste si important, que je ne me doibz ingerer
de rien delliberer ny respondre sur icelluy, sans expres commandement
de Vostre Majeste, et, de l'autre, je voys ceste pouvre princesse en
si dangereux estast, que le moindre retardement peult admener une
extreme ruyne sur elle et sur son royaulme; dont, en telle extremite,
j'ay prins expediant de respondre premierement au dict sieur evesque,
en la meilleur facon que j'ay peu, sellon le peu de loysir qu'il m'a
donne d'y penser, et d'envoyer tout aussitost a Vostre Majeste les
dicts articles et ma dicte responce, affin qu'il vous playse, en
mesmes dilligence, me remander vostre bon commandement; lequel je
mettray peyne, aultant qu'il me sera possible, d'exactement accomplyr;
et j'espere qu'on ne s'opiniastrera du tout a toutes les conditions
des dicts articles, ayant desja faict office, la ou j'ay cogneu en
estre besoing, pour les fere moderer; et je scay que ce que Voz
Majestez en ont fermement et vertueusement mande, par le Sr de
Valsingan, a ceste Royne, en fera bien rabattre quelque chose. Tant y
a que Vostre Majeste verra s'il seroit bon que, faisant appeller
l'ambassadeur d'Angleterre en sa presence, et luy monstrant d'estre
bien ayse de la continuation du trette, vous lui faysiez tout
clairement entendre que vous ne pourriez tout ensemble meintenir
l'amytie avecques la Royne, sa Mestresse, et veoir qu'elle s'esforcat
de vous soubstraire l'alliance d'Escoce; et que, de tant que vous avez
entendu que ceulx, qui dressent le trette, y aspirent, que vous l'avez
bien vollu exorter d'advertyr sa Mestresse qu'elle se veuille deporter
d'entreprendre une telle offance contre vous; laquelle vous ne
pourriez comporter, attandu mesmement que vous n'avez desire ny
procure que tout bon accord entre elle et la Royne d'Escoce, et bonne
paix entre leurs deux royaumes, pourvu que ce ne soit au prejudice de
vostre dicte alliance. Sur ce, etc.

     Ce XVIIe jour d'octobre 1570.

  [15] Ces articles, ainsi que les reponses de Marie Stuart, n'ont
  pas ete transcrits sur les registres de l'ambassadeur; mais ils
  sont textuellement rapportes par les historiens, et notamment par
  Camden at Rapin Thoiras.




CXLIe DEPESCHE

--du XXVe jour d'octobre 1570.--

(_Envoyee expres jusques a Calais par Jehan Volet._)

  Audience.--Assurances reciproques d'amitie.--Consolidation de la
    paix en France.--Plainte du roi contre la derniere invasion du
    comte de Sussex en Ecosse.--Vive insistance de l'ambassadeur
    pour qu'il soit procede a la restitution de Marie Stuart, sous
    des conditions honorables pour la France.--Plaintes
    d'Elisabeth contre la reine d'Ecosse.--Instance de
    l'ambassadeur afin qu'une resolution definitive soit prise sans
    retard.--Protestation d'Elisabeth qu'elle ne veut plus retenir
    Marie Stuart en Angleterre.


     AU ROY.

Sire, je n'ay receu jusques au XVIIIe du present, la depesche de
Vostre Majeste, du XXVIe du passe, car le Sr de Vassal, qui me
l'aportoit, oultre la premiere tourmente, que je vous ay mande qu'il
avoit soufferte, il a, par trois fois, despuys, s'esforceant de passer
de deca, toutjour este rejette en la coste de della, et a este si
travaille de la mer, que d'une fiebvre quarte, qu'il avoit auparavant,
il est tumbe en une continue, qui l'a contrainct de demeurer du tout a
Callais, d'ou il m'a envoye le pacquet; sur lequel, Sire, ayant veu,
le XXe de ce moys, la Royne d'Angleterre, j'ay estime luy debvoir fere
entendre le retardement d'icelluy, et comme beaucoup plustost qu'a
ceste heure, vous m'avez commande que je l'allasse trouver, affin de
luy randre, de vostre part, le plus expres et le plus grand mercys,
qu'il me seroit possible, pour la tant prompte et ouverte
conjouyssance, qu'elle avoit use vers vous sur la paix de vostre
royaulme; et qu'ayant prevenu en cella toutz les aultres princes,
voz alliez, vous demeuriez tres fermement persuade que, plus
que toutz eulx, elle vous avoit veritablement desire ce bien, et
l'establissement de voz afferes; dont la priez de regarder en quoy
elle se vouldroit meintennant prevaloir de vous et de vostre presente
paix; car vous metriez peyne de la luy randre aultant utille, comme
elle avoit monstre de l'avoir toutjour tres agreable; et que me
commandiez, au reste, de n'obmettre rien qui peult servir a luy fere
bien cognoistre vostre bonne affection et celle de la Royne, vostre
mere, en cest endroict; mais que je n'entreprendrois de luy en dire
davantaige, parce que Voz Majestez s'estoient mieulx sceu explicquer,
par leur propre parolle, au Sr de Valsingan, que je ne le scaurois
fere sur vostre lettre: et comme il avoit dignement represante
l'intention d'elle a Voz Majestez par della, qu'ainsy esperois je que,
a son retour, il se seroit tres bien acquite de luy fere bien entendre
les vostres, et toutz les bons propos que luy avez tenuz de la
parfaicte amytie, en laquelle delliberiez perseverer avec elle et son
royaume. Et suyviz, Sire, a luy toucher quelques motz du bon et
asseure establissement, que prenent les choses de la paix en vostre
royaulme, affin qu'elle ne donnast foy a certaine lettre, que je
scavois qu'on luy avoit monstree de quelcun de vostre court, qui a
escript a ung seigneur de ce royaulme, en langaige francois et lettre
francoyse fort proprement, sans toutesfoys se soubsigner, sinon par
parrafe, qu'il voyoit que les troubles alloient recommancer plus fort
que devant, en vostre royaulme, a cause de plusieurs desordres et
viollances qu'on fesoit a ceulx de la religion; et que Messieurs les
Princes avoient envoye fere des remonstrances la dessus a Vostre
Majeste, qui leur aviez rendu de fort bonnes responces; et aviez
soubdain depesche lettres pour y pourvoir, mais l'on n'y avoit vollu
obeyr; dont ilz avoient renvoye vous en fere nouvelle pleinte; et
vous aviez de rechef escript que justice en fut dilligemment faicte,
mais que l'on avoit contempne et mesprise vos lettres, ce qui leur
faisoit penser qu'il y avoit quelque tres dangereuse entreprinse
couverte contre ceulx de la dicte religion; dont les dicts Princes
s'estoient retirez mal contans a la Rochelle, non sans avoir desja
adverty leurs amys en Allemaigne. De laquelle nouvelle l'on me vouloit
bien asseurer que la dicte Dame et ceulx de son conseil seroient pour
changer beaucoup de leurs premieres delliberations, mesmement en
l'endroict de la Royne d'Escoce, si je ne mettois peyne de luy
persuader le contraire.

Ce qui m'a faict estendre plus avant le propos, lequel seroit long a
mettre icy; mais elle a monstre de l'avoir bien fort agreable, et m'a
respondu que le dict sieur de Valsingan avoit trouve les parolles,
dont Vostre Majeste et la Royne, vostre mere, luy avoient use sur la
conjoyssance de la paix, si pleynes d'honneur et si dignes, qu'il
n'avoit ose entreprendre de plus particullierement les luy exprimer
que de l'asseurer que de plus dignes n'en pouvoient estre proferees de
nulz princes de la terre; et que, sur ce que je luy en disoys
meintennant, elle remercyoit infinyement Voz Majestez d'avoir vollu
ainsy penetrer en son cueur, pour y bien cognoistre l'affection,
qu'elle a, trop plus certaine et vraye, que nul de toutz vos allyez, a
la dicte paix de vostre royaulme; et que, tout ainsy qu'elle a cy
devant prie Dieu de la vous donner, que ainsy, a ceste heure, que vous
l'avez, elle le prie de la vous conserver si entiere que nulz plus
obeyssantz ny plus fidelles subjectz a leur prince que les vostres, ny
nul meilleur prince que Vostre Majeste a eulx, se puyssent trouver en
tout le monde.

Et a poursuyvy aulcunes particullaritez qui sembloient bien extraictes
de la susdicte lettre; mais je y ay respondu en facon qu'elle m'a
semble demeurer bien ediffiee des choses de vostre royaume; et puys
j'ay adjouxte que le Sr de Valsingan, a mon adviz, n'avoit failly de
luy dire ce que Vostre Majeste me commandoit de luy represanter
encores une foys, c'est que vous aviez este bien fort escandalise du
dernier exploict du comte de Sussex en Escoce, et que une seule chose
vous avoit contante, que ses deux ambassadeurs, et moy pareillement
par mes lettres, vous avions asseure que cella estoit advenu sans son
sceu et sans son commandement; en quoy vous la vouliez donc tres
expressement prier de fere quelque reparation ou demonstration la
dessus, par ou les Escoucoys peussent cognoistre que son intention,
aussi bien que la vostre, avoit este d'abstenir de toute voye
d'hostillite, et de remettre toutz leurs differans a ung bon trette
d'accord, ainsy que, sur la parolle d'elle, vous les en aviez
asseurez, et aviez differe de leur bailler vostre secours; et qu'au
reste vous aviez heu ung singulier playsir d'entendre qu'elle eust
envoye ses depputez devers la Royne d'Escoce pour commancer de
proceder au trette; et que Vous, Sire, et la Royne, chacun separement,
en voz lettres, me commandiez de la prier et conjurer, au nom de
l'amytie, que luy portez, qu'elle vous fit meintennant cognoistre
combien elle vouloit satisfere aulx choses, qu'elle vous a faictes
esperer, et que asses souvant elle vous a promises, pour la liberte et
restitution de la Royne d'Escoce, et de tourner son cueur a ne vous
vouloir ny offancer ny mescontanter en cella, ains correspondre a ce
que, pour le seul respect de son amytie, et non d'aultre chose, vous
desiriez qu'on ne vint aulx viollantz remedes, dont l'on vous
recherchoit tres instantment d'y user; et que plusieurs raysons,
lesquelles vous luy aviez desja faictes entendre, pressoient vostre
honneur et vostre debvoir, et l'honneur de vostre couronne, de
n'abandonner, en facon du monde, ny la liberte, ny la restitution de
ceste pouvre princesse, vostre belle soeur, ny mesmes les afferes de
ceulx qui soubstiennent son party en Escoce, quant bien elle n'y
seroit plus, et de n'y espargner nul moyen, ny pouvoir, que Dieu vous
ayt donne en ce monde; dont desiriez infinyement que le dict trette
sortit a effect, et que, par icelluy, elle demeurast contante et bien
satisfaicte de tout ce qu'elle pouvoit honnestement et honnorablement
demander a la Royne d'Escoce, pourveu que ce ne fut contre sa
consience, ny contre sa dignite, ny contre son estat, ny au prejudice
des trettez, que vous avez avec l'Angleterre, ny derrogeant a vostre
alliance avec les Escoucoys; car, au reste, vous vouliez, de bon
cueur, estre garant de toutes les choses qui seroient promises et
accordees par le trette.

Auquel propos, qui a este avec attention, mais non sans passion, fort
dilligemment escoute de la dicte Dame, elle m'a respondu qu'elle
s'esbahyssoit grandement, comme Voz Majestez Tres Chrestiennes avez
tant a cueur la Royne d'Escoce, que ne vollussiez avoir aulcune
consideration aulx grandes offances, qu'elle luy a faictes:
premierement, de luy inpugner sa condicion pour la fere declairer
illegitime; puys de s'estre attribuee le titre de son royaulme; et
finallement, d'avoir esmeu ses propres subjectz contre elle; et que ce
eust bien este asses a Voz Majestez de l'avoir faict admonester une
foys d'y proceder, sellon que l'honneur et debvoir l'y pouvoit
convyer, sans luy en fere si souvant repeter les instances, comme, a
toutes les audiences, je ne faillois de les luy renouveller; et que,
puysque j'en avois esmeu le propos, elle me vouloit bien dire que ung
pacquet d'une dame d'Escosse luy estoit, despuys deux jours, tumbe
entre mains, dedans lequel elle avoit trouve une enseigne d'or, en
laquelle estoit engrave ung lyon avec les armes d'Escoce, soubstenuz
de deux cornes, et ung liepart avec les armes d'Angleterre, lequel le
lyon dessiroit, et ung mot en Anglois qui dict: _ainsy abattra le Lyon
Escoucoys le Liepart Anglois_; et puys une lettre d'une dame, qui se
soubsigne _Flemy_, laquelle mande a milord de Leviston, de presenter
la dicte enseigne a la Royne d'Escoce, sa bonne Mestresse, laquelle en
entendra bien la signiffication, qui est celle propre qu'elles ont
souvant devisee et desiree entre elles; et que cella, avec plusieurs
aultres occasions, la randoient de plus en plus offancee contre la
dicte Dame.

A quoy j'ay replique que, si elle consideroit en quelle bonne sorte et
modeste facon vous l'aviez toutjour faicte requerir sur les affaires
de la dicte Royne d'Escoce, elle se reputeroit vous en avoir de
l'obligation, et non qu'elle s'en tint mal contante, comme j'esperois
que le temps le luy feroit quelquefoys cognoistre; et que, si elle y
eust vollu entendre la premiere foys, nous en fussions a ceste heure
aulx mercyemens, et non plus aulx tant repetees instances; et qu'au
reste je ne faysois doubte que plusieurs en Angleterre, et plusieurs
en Escoce, ne cerchassent, par le moyen d'elle, de ruyner la Royne
d'Escoce, et plusieurs aussi, par la Royne d'Escoce, de la ruyner a
elle, s'ilz pouvoient; mais qu'elles feroient bien de s'accorder
ensemble a la propre ruyne d'eulx, et a leur confusion; et que
c'estoit a elle de cercher meintennant ou sa vengeance, ou sa
seurete, en cest affere; et si c'estoit sa vengeance, qu'elle
considerat les dangereuses consequences qui en pouvoient advenir, et
combien elle s'aquerroit par la l'indignation de toutz les aultres
princes, et la hayne generalle des habitans de ceste isle et de
presque toute la Chrestiente; si, sa seurete, que Vostre Majeste
concourroit a la luy fere trouver telle, comme elle la pourroit
desirer.

A quoy la dicte Dame, avec affection, m'a prie de vous escripre que,
pour l'honneur de Vostre Majeste, et non pour aultre respect du monde,
elle a commance d'envoyer ses depputez, et de proceder, envers la
Royne d'Escoce, en une facon que nul aultre prince, ny princesse
offancee comme elle, ne l'eust jamais faict, et qu'elle se contraindra
a toutes les conditions, qu'il luy sera possible, pour remettre la
dicte Dame, par la voye du trette, le plus honnorablement qu'elle
pourra, en son royaulme; et, quant elle ne le pourra en ceste facon,
qu'encor vous donne elle parolle de la renvoyer, commant que soit, a
ceulx qui tiennent son party en son pays, car ne la veult plus retenir
en son royaulme; et que, par ainsy, elle espere vous satisfere si bien
que vous n'aurez plus occasion de vous quereller de ce faict, ny de
luy en fere plus parler. Qui sont, Sire, les principaulx poinctz qui
ont este desduictz en ceste audience. Sur ce, etc. Ce XXVe jour
d'octobre 1570.




CXLIIe DEPESCHE

--du XXXe jour d'octobre 1570.--

(_Envoyee expres jusques a Calais par Estienne, le postillon._)

  Negociation concernant Marie Stuart.--Nouvelles d'Ecosse.--Avis
    que le duc d'Albe demande a quitter le gouvernement des
    Pays-Bas.--Affaires d'Allemagne.--Ligue contre les Turcs.


     AU ROY.

Sire, le retour des depputez de la Royne d'Angleterre ne nous faict
que bien esperer du trette, qu'ilz ont encommance avec la Royne
d'Escoce, de laquelle, et des responces qu'elle leur a faictes, semble
qu'ilz ayent miz peyne d'en fere prendre beaucoup de contantement a
leur Mestresse, et qu'enfin le trette se conclurra; lequel se fut
desja advance de dresser, avant la venue des depputez d'Escoce, si la
malladie de milord Quiper ne fut survenue, laquelle est cause qu'on
s'est resolu d'attandre qu'ilz soient arrivez; et que cependant
icelluy Quiper pourra estre guery. Je mettray peyne, Sire, d'entendre
par Mr de Roz, aussitost qu'il sera de retour en ce lieu, les
susdictes responces de la Royne d'Escose, affin de les vous mander; et
vous manderay, par mesmes moyen, ce que j'auray aprins d'une depesche,
qui vient d'arriver du comte de Lenoz, laquelle aulcuns presument
estre pour certaine surceance d'armes, qui doibt estre accordee pour
deux mois en Escoce. Et j'entens que le gentilhomme, qui l'a apportee,
dict que le duc de Chastellerault, et ceulx du party de la Royne
d'Escoce, s'opiniastrent de vouloir tenir une assemblee, sur le faict
de l'estat du pays, nonobstant la depesche de leurs depputez par
deca; et que le Sr de Flemy est sorty en armes de Dombertran pour se
saysir des lieux plus prochains de sa place, affin d'y dresser des
logis et estables, comme pour y recepvoir la gent et cavallerie qu'il
attand bientost de France; laquelle persuasion, avec le raport que le
cappitaine Comberon faict de la ferme affection, en quoy il a trouve
Voz Majestez vers les choses d'Escoce, pourront aulcunement servyr a
l'advancement du dict trette.

Et y eust pareillement servy asses le doubte, auquel la Royne
d'Angleterre demeuroit du retour de l'armee, qui est alle conduyre la
Royne d'Espaigne, si elle n'eust receu ung adviz, (qui est asses
semblable a ung aultre, que l'ambassadeur d'Espaigne, qui est icy, en
a, bien qu'il dict ne le tenir du duc d'Alve), que la dicte armee est
reservee pour ramener en Flandres la princesse de Portugal, affin d'y
estre regente, et le duc de Medina Celi, qu'elle admeyne pour y estre
cappitaine general et superintendant des afferes soubz elle; et
qu'avec la mesmes armee le dict duc s'en retournera, puis apres, en
Espaigne, et que, despuys l'embarquement de sa Mestresse, icelluy duc
a encores depesche ung des siens, en dilligence, devers le Roy son
Maistre, pour fere, en toutes sortes, resouldre son conge,[16]
remonstrant son eage et son indisposition; et qu'il a remiz le pays en
ung si bon et si paysible estat, et si hors de toute souspecon de
guerre, qu'on ne doibt plus rien craindre de ce coste, ayant faict
executer les principaulx chefz de la cedition, et ruyne si bien toutz
les moyens et la reputation du prince d'Orange, qu'il n'ose plus
sortyr de Nausau; qu'il a miz ung si bon nombre des principaulx
princes d'Allemaigne en la pencion de son Maistre, que les aultres ne
luy pourront nuyre; qu'il a accreu ses revenuz de Flandres de douze
centz mil escuz par an; qu'il a ascheve la forteresse d'Envers;
ordonne celle de Vallenciennes; estably les evesques; confirme la
noblesse; reduict les loix, coustumes et ordonnances; et si bien
pourveu a toutes choses au dict pays, qu'il ne reste qu'a y entretenir
le bon ordre qu'il y layssera; et que mesmes il a achemine en si bonne
facon ce qu'il avoit a demesler avecques les Anglois, qu'on vit en une
doulce surceance avec eulx, avec grande esperance d'un fort prochain
et entier accord. Lequel adviz semble que la dicte Dame tienne pour
asses veritable, et quoy que ce soit, elle a fait ramener en leur
arcenal accoustume de Gelingan les dix navyres qu'elle avoit envoyez
convoyer la Royne d'Espaigne, et a faict licencier les gens et
mariniers qui estoient dessus, et faict cesser toutz ses aultres
aprestz et apareilz de mer.

  [16] Le duc d'Albe avait ete investi du gouvernement des Pays-Bas
  en 1566. Le projet dont il est ici mention ne fut pas execute; il
  fut maintenu dans sa charge jusqu'a la fin de 1573, epoque a
  laquelle il ceda le gouvernement a don Louis de Requessens,
  commandeur de Castille, apres avoir publie une amnistie generale,
  au mois de decembre de cette annee.

Le sire Henry Coban escript d'Espire qu'il sera respondu sur les
choses qu'il a proposees a l'Empereur, incontinent apres que les
nopces de la princesse Elizabeth seront faictes, et j'entans que, a la
verite, il a renouvelle le propos du mariage de l'archiduc Charles,
mais l'on ne l'a suyvy ainsy chauldement qu'il esperoit. D'aultres
lettres sont venues d'Allemaigne, qui font mencion de certein
differant, qui cuyda arriver a Heldelberc, devant l'Empereur, entre
Jehan Georges Pallatin et Jehan Guilhaume de Saxe, sur leur
precedance, a qui seroit premier assiz au festin, de sorte qu'ilz
furent prestz de mettre la main aulx armes; mais l'Empereur assembla
soubdein les principaulx, qui estoient pres de luy, et prononcea pour
le dict Georges, remonstrant si bien la rayson a l'aultre, que la
chose se passa gracieusement; et que le comte Pallatin avoit
instamment prie l'imperatrix et la princesse sa fille, qu'elles
vollussent accompaigner l'Empereur en sa mayson de Heldelberc; mais la
dicte Dame s'en estoit excusee en une facon si resolue de n'y vouloir
aulcunement aller, que le dict Pallatin en estoit demeure asses mal
contant; que l'Empereur avoit une grande affection d'entrer en la
ligue contre le Turc, et qu'il estoit apres a persuader le Vayvaulde
de renoncer a l'alliance et a la souveraynete d'icelluy, et de luy
deffandre l'entree de la Transilvanie, luy promettant, s'il perdoit,
pour ceste occasion, rien de son estat qu'il le recompenseroit en
Bohesme; et qu'on avoit opinion, s'il pouvoit conduyre le dict
Vayvaulde a cella, que les Estats de l'Empyre luy consentiroient
vollontiers d'entrer en la dicte ligue, et s'obligeraient a luy
bailler deniers et secours pour icelle, bien qu'on souspeconnoit asses
que, n'ayantz les Venitiens este secouruz a propos de ceulx de la
susdicte ligue, ils cercheront d'accommoder leurs afferes et de
procurer en toutes sortes par deniers, ou bien en accordant quelque
tribut sur Chipre, de fere paix avec le dict Turc; au moyen de quoy
ceste ligue demeureroit, puys apres, asses froide, et bien fort
foible. Sur ce, etc. Ce XXXe jour d'octobre 1570.




CXLIIIe DEPESCHE

--du IXe jour de novembre 1570.--

(_Envoyee a la court par Mr le secretaire de L'Aubespine._)

  Audience.--Vives plaintes de la reine contre la reception faite
    par le roi a Mr de Norris, son ambassadeur, et contre la
    declaration du roi en faveur de la reine d'Ecosse.--Necessite
    ou se trouve le roi de reclamer la liberte de Marie
    Stuart.--Protestation qu'il ne veut pas rompre la
    paix.--Communication officielle du mariage du roi.--Compliment
    de la reine sur cette union.--_Lettre secrete a la reine-mere_
    sur la proposition du mariage de la reine d'Angleterre avec le
    duc d'Anjou.--_Memoire._ Bruits repandus en Angleterre et en
    Allemagne que la pacification de France n'est point serieuse,
    et qu'elle cache quelque secret dessein du roi.--Details
    particuliers concernant la negociation avec la reine
    d'Ecosse.--Rapprochement entre l'Angleterre et
    l'Espagne.--Plainte de Walsingham au sujet de l'accueil que lui
    a fait le roi dans son audience de conge.


     AU ROY.

Sire, estant, sabmedy dernier, avec la Royne d'Angleterre pour luy
fere part de la depesche, que Mr de L'Aubespine m'a apportee, et des
aultres choses qu'il m'a sagement faictes entendre de l'intention de
Vostre Majeste, j'avois advise de luy commancer quelque gracieulx
propos de vostre mariage, ainsy qu'on m'avoit adverty que je me
gardasse bien de luy user d'aulcune rigoureuse demonstration, si je ne
voulois donner aulx ennemys de la Royne d'Escoce l'entier gain de leur
cause, et advancer grandement les afferes d'Espaigne, pour d'aultaut
deffavoriser toutz ceulx de France en son endroict; et que c'estoit a
l'occasion de certaine deffaveur, que son ambassadeur luy avoit mande
qu'il avoit naguieres receu de Vostre Majeste, meslee de quelque
menace contre elle mesmes, sur les afferes de la Royne d'Escoce, de
quoy elle estoit fort offancee; et que noz ennemys s'esforceroient d'y
semer encores du verre, pour randre la playe incurable; par ainsy,
qu'il estoit besoing que je radoulcisse le faict.

Mais la dicte Dame me prevint, car aussitost que j'entray en sa
chambre privee, elle s'advanca de me dire qu'elle me recepvoit mieulx
que son ambassadeur ne l'avoit este en sa derniere audience en France,
me remonstrant la facon dont Vostre Majeste avoit parle a luy; de
laquelle disoit estre de tant plus marrye que deux aultres
gentishommes anglois, qui n'avoient jamais plus veu vostre court, luy
avoient raporte, premier que son ambassadeur luy en eust rien escript,
qu'elle ny ses messagiers n'estoient guieres prisez ny respectez en
France.

Sur quoy l'ayant escoutee paciemment, je luy respondiz que je n'avois
rien entendu de cest affere, et que je scavois, et estois bon
tesmoing, que Vostre Majeste avoit toutjours bien receu, avecques
beaucoup d'honneur et faveur, ses ambassadeurs, et toutz les propos
qu'ilz vous avoient toutjours tenuz de sa part, aultant que de nul
aultre prince ny princesse de la terre; ce qui me faisoit croyre que
l'ocasion n'estoit meintennant procedee de Vostre Majeste; et j'en
comprenois quelque chose parce qu'elle-mesmes disoit que vous aviez la
botte, quant son ambassadeur arriva, et que vous luy aviez demande
comme est ce qu'il venoit a telle heure; et qu'au reste, elle debvoit
interpreter a bien la franchise de vostre parler sur les afferes de la
Royne d'Escoce; mesmes que s'estant la dicte negociation continuee
despuys par lettres, vous m'aviez envoye la coppie de celle, que vous
aviez escripte a son ambassadeur; laquelle je trouvois fort
honnorable, et bien conforme a tout ce qui pouvoit convenir a
l'entretennement de vostre commune amytie.

Elle me repliqua qu'elle ne scavoit que penser de la dicte reponse par
escript, et s'esbahyssoit asses comme Vostre Majeste y avoit vollu
adjouxter de sa main, me priant de la luy monstrer, si je l'avois
presente, affin que la debatissions ensemble, dont la luy ayant
monstree, elle me dict, par deux foys, qu'elle n'estoit semblable a
celle qu'elle avoit desja veue; et que neantmoins elle trouvoit en
ceste cy cella bien dur, que vous disiez vouloir secourir la Royne
d'Escoce en ceste sienne necessite, et procurer sa liberte par toutz
les moyens que Dieu avoit miz en vostre puyssance; et qu'estant la
dicte Royne d'Escoce entre ses mains, vous inferiez par la que si elle
ne la restituoit par le trette, que vous luy denonciez desja la
guerre.

Sur quoy je luy desduysis les raysons, par lesquelles Vostre Majeste
ne pouvoit moins dire que cella, ny moins fere que ce que vous en
disiez; et quant elle vouldroit, d'un coeur non ulcere, considerer
l'estat de cest affere, que non seulement elle ne se tiendroit pour
offancee, ains cognoistroit vous avoir beaucoup d'obligation de
l'honneste et modeste facon, dont vous y aviez procede; et que,
nonobstant les lettres de son dict ambassadeur, suyvant les
honnorables propos et honnestes demonstrations de contantement, dont
elle vous avoit use touchant vostre mariage, lorsque luy en aviez
premierement escript l'accord, vous me commandiez de luy dire en quoy
en estoient meintennant les choses; qui esperiez que son playsir
augmenteroit de scavoir qu'elles fussent ainsy bien advancees qu'elles
estoient, et prestes de recepvoir ung bien prochain et bien heureulx
accomplissement; et luy particularisay le voyage de Mr le comte de
Retz a Espire, affin d'apporter les pouvoirs a l'archiduc Ferdinand,
pour espouser, au nom de Vostre Majeste, la princesse Elizabeth sa
niepce, et comme la ceremonye s'en debvoit celebrer, le XVe du passe,
par l'archevesque de Mayance, et puys s'acheminer la dicte Dame, le
XXIIIIe du dict moys, grandement accompaignee, en France; et que
Monseigneur, frere de Vostre Majeste, et Madame de Lorrayne, vostre
soeur, estoient desja vers la frontiere pour la recepvoir et pour la
mener fere sa premiere entree a Mezieres, ou toute sa mayson luy
seroit presentee, et de la a Compiegne, auquel lieu Voz Majestez
preparoient desja ce qui convenoit a un si solempnel et si royal
mariage, pour le XVe du present; et puys l'on conduyroit la dicte Dame
a St Deniz pour la sacrer et couronner Royne de France; et se parloit
de l'entree a Paris au premier jour de l'an, quant messieurs les
mareschaulx et aultres principaulx seigneurs, qu'aviez envoyez, pour
establir, sans dilay ny excuse, vostre eedict par toutes les provinces
de vostre royaume, pourroient estre de retour; et que, comme Vostre
Majeste et la dicte Royne d'Angleterre aviez accoustume d'agreer,
l'ung a l'aultre, la communication de voz bonnes fortunes et
prosperitez, que vous luy aviez bien vollu fere part de ceste cy, pour
l'asseurer que ceste vostre nouvelle alliance n'estoit pour diminuer,
ains pour fortiffier et augmenter davantaige celle que vous avez, et
en laquelle vous voulez bien perseverer, avec elle; et que je croyois
que vous seriez bien ayse d'entendre qu'elle fust en ces mesmes
termes, ou a present vous trouviez, fort allegre et bien dispose,
affin que mutuellement vous vous peussiez conjoyr de son contantement,
comme vous vous asseuriez qu'elle se resjouyssoit bien fort du vostre.

La dicte Dame, avec abondance de playsir, me respondit que cest
agreable propos effacoit beaucoup la dolleur qu'elle avoit pris de
l'aultre, et qu'elle vous randoit le plus expres grand mercys qu'elle
pouvoit de la communication, qu'il vous playsoit luy fere, de chose si
privee, et apartenant de si pres a vostre personne, comme est vostre
mariage; et qu'elle n'avoit pas pense que les choses fussent si pres
de leur accomplissement, car eust prepare d'y envoyer de ses
gentishommes pour y assister; et qu'il semble qu'encor que les
espousailles du Roy d'Espaigne ayent precede, que neantmoins voz
nopces seront plustost consommees, et qu'elle vouldroit de bon cueur
pouvoir estre a la feste; car monstreroit a tout le monde qu'elle se
resjouyt plus veritablement de vostre prosperite et contantement,
qu'il ne luy est possible de l'exprimer par parolle; que, touchant le
premier propos concernant son ambassadeur, elle me prioit de vous en
mander le mal qu'elle en avoit sur le cueur, et qu'elle esperoit que
vous luy en donriez quelque satisfaction, qui la gueriroyt, et luy
osteroit tout l'empeschement, qu'elle avoit, de ne se pouvoir tant
resjouyr de ce segond propos du mariage comme elle desireroit de le
fere; que, touchant le dict segond propos, elle vouloit prier Dieu de
benyre l'espoux, et l'espousee, et les nopces, avec toute la posterite
qui en viendroit, laquelle se pourroit dire estre de la plus royalle
et noble extraction de la terre; et que, touchant la Royne d'Escoce,
qu'elle avoit trouve les responces, qu'elle avoit faictes a ses
depputez, fort honorables, dont n'estoient guieres loing d'accord
entre elles; et que les depputez d'Escoce seroient bientost icy, pour
y proceder du premier jour, comme il luy tardoit, plus qu'a nul aultre
de ce monde, que cella print bientost une bonne fin; et, au regard de
ce que je luy avois touche de la pleincte de ceulx de Roan, qu'elle y
feroit dilligemment regarder par ceulx de son conseil, affin de vous
donner, en l'endroict de ceulx la, occasion de fere bien tretter toutz
ses subjectz en France, comme elle desire qu'ilz y continuent leur
traffic.

Et y a heu plusieurs aultres privez discours entre la dicte Dame et
moy; lesquelz je remetz, avec plusieurs aultres choses, a Mr de
L'Aubespine pour les vous fere entendre, de la mesmes suffizance,
qu'il m'a tres dignement raporte celles que Vostre Majeste luy avoit
donne charge de me dire, et vous presentera les recommendations de la
Royne d'Angleterre, comme elle l'a encharge de ce fere. Sur ce, etc.
Ce IXe jour de novembre 1570.


     A LA ROYNE.

Madame, il est venu fort a propos, par l'arrivee de Mr de L'Aubespine,
que j'aye heu a parler a la Royne d'Angleterre du contenu de la
depesche, qu'il m'a apportee, de Voz Majestez, du XIXe du passe;
suyvant laquelle j'ay adoulcy, par les gracieulx propos du mariage du
Roy, le mieulx que j'ay peu, le courroux, que la dicte Dame avoit, du
malcontantement, que son ambassadeur, Mr Norrys, luy avoit mande qu'on
luy avoit naguieres donne en France, ainsy que, plus au long, je
l'escriptz en la lettre du Roy, vous supliant tres humblement, Madame,
que, la premiere foys que Voz Majestez verront le dict ambassadeur,
elles luy veuillent dire quelque bonne parolle de faveur, et me
commander, par vos premieres, d'en dire quelque aultre de satisfaction
icy a la dicte Dame; car, avec bien peu, j'espere que tout cella se
rabillera. Elle a suyvy avecques playsir et a faict longuement durer
le propos, que je luy ay commance, du dict mariage du Roy, et est
venue a parler du sien: qu'elle n'avoit faict bien de ne se maryer
poinct, mais qu'elle estoit desja si vieille que nul, de ceulx qui y
pourroient pretandre, n'en avoit plus de volonte, et qu'elle n'avoit
jamais pense d'en espouser, qui ne fut de mayson royalle; que
l'Empereur avoit bien employe son voyage d'avoir loge ses deux filles
aulx deux plus grandz Roys; et qu'elle avoit este bien ayse de pouvoir
honorer celle qui estoit allee en Hespaigne, pour l'amour du pere, qui
la luy avoit recommandee, et l'avoit priee de favoriser et asseurer
son passaige; et que, ayant sceu comme elle estoit arrivee, a
saulvement, en Espaigne, elle avoit soubdain depesche ung homme expres
a Espire pour l'en advertyr; qu'elle s'asseuroit que, la ou l'Empereur
establyroit son alliance, qu'il procureroit d'y confirmer aussi celle
d'Angleterre.

Ausquelles choses je luy ay respondu que Voz Majestez recepvroient
grand contantement des honnorables propos, qu'elle tenoit du mariage
du Roy, et loueroient fort sa prudente delliberation d'avoir reserve
franche sa vollonte pour se maryer, quant il luy plairoit, et que
mesmes ce soit avec un royal prince; que, a la verite, elle avoit
favorise et honnore grandement le passaige de la Royne d'Espaigne, de
laquelle j'entendois qu'elle se contantoit bien fort, par les bonnes
parolles et honnestes lettres, que sire Charles Havart luy en avoit
raporte; et que j'esperois qu'elle recepvroit encore plus de
contantement de la Royne, sa soeur, et se termina pour lors le propos,
et toute l'audience, avec beaucoup de plesir et contantement de la
dicte Dame; laquelle, demeurant en quelque craincte de la determinee
resolution en quoy elle voyt que Voz Majestez Tres Chrestiennes, pour
leur honneur, perseverent de vouloir secourir la Royne d'Escoce, et
neantmoins que vous avez desir de conserver son amytie, et ne
l'offancer, elle se monstre plus disposee de parachever le trette;
lequel nous poursuyvrons, avec la plus continuelle instance, qu'il
nous sera possible, comme la Royne d'Escoce, de son coste, ne pert en
cella heure, ny moment. Sur ce, etc.

     Ce IXe jour de novembre 1570.


     A LA ROYNE.

     (_Aultre lettre a part._)

Madame, quant Vostre Majeste me depescha, present le Roy et
Monseigneur, voz enfans, pour venir en ceste charge, elle me
descouvrit ce mesmes desir, dont, a present, il luy playt me fere
mencion par sa petite lettre du XXe du passe[17]; et je vous suplie
tres humblement, Madame, de croyre que j'ay toutjour, despuys, fort
soigneusement regarde s'il y auroit nul moyen de l'effectuer, sans que
j'ay este ny endormy, ny paresseux, de penetrer, aultant qu'il m'a
este possible, ez afferes de deca et en l'intention de ceux qui les
manyent, par des voyes toutesfoys bien esloignees du dict propos, pour
voir s'il y auroit rien qui s'y peult bien raporter et accomoder. En
quoy, si j'eusse trouve quelque fondement, je n'eusse differe une
seule heure de le vous mander, ny en eusse perdu une aultre a le bien
et dilligemment poursuyvre. Mais, Madame, voycy en quoy, pour quel
regard que ce soit, en sont meintennant les choses: que la Royne
d'Angleterre, quoy qu'elle ayt donne charge au jeune Coban de
renouveller, par motz couverts et artificieulx, le propos du mariage
de l'archiduc; et que, asses souvant, elle et les siens en jettent
d'aultres, bien expres, touchant Monseigneur vostre filz, ce n'est
toutesfoys, quant a l'archiduc, que pour monstrer de vouloir accepter
l'alliance de la maison, d'ou les deux grandz Roys se sont
nouvellement allyez; et rabiller par ce moyen, si elle peult, ses
differans avec le Roy d'Espaigne, et fere prendre de la quelque
jalouzie a Voz Majestez Tres Chrestiennes, comme aussi en fere prendre
encores une plus grande au Roy d'Espaigne du propos de Mon dict
Seigneur, vostre filz; et s'entretenir, par la reputation de ces deux
grandz partys, en plus grande estime envers les siens. Mais le
jugement d'ung chacun est conforme a celluy que faict Vostre Majeste,
qu'elle ne se soubsmettra jamais a nul mary, ainsy que, d'elle mesmes,
elle s'en monstre toutjour asses esloignee; et les siens l'en
detournent davantaige, affin de disposer toutjour, ainsy qu'ilz font,
d'elle et de son royaulme.

  [17] _Lettre, escrite de la main de la Roine mere, a Mr de La
  Mothe Fenelon, pour lui estre rendue en mains propres_, du 20
  octobre 1570:--"Monsieur de La Mothe Fenelon, monsieur le
  cardinal de Chastillon a faict tenir propos a mon fils, le duc
  d'Anjou, d'une ouverture de mariage de la royne d'Angleterre et
  de mon dict fils..." Voir le _Supplement a la Correspondance
  Diplomatique de La Mothe Fenelon_, contenant les lettres qui lui
  etaient ecrites de la cour.

Et ung des principaulx, qui soit aupres d'elle, a naguieres dict que,
despuys trois moys, le vydame de Chartres a mene une secrecte pratique
avec le secretaire Cecille, pour le mariage de Mon dict Seigneur,
vostre filz, avec elle; et qu'il a offert de fere, par ce moyen,
advancer le tiltre de ceux de Herfort a ceste couronne, au cas que la
dicte Dame ne puysse avoir d'enfans; et que le propos n'a peu estre
que bien ouy, pour le regard de Mon dict Seigneur, de presque toute la
noblesse; mais que la pluspart d'icelle l'a mal receu et heu fort
odieux touchant ceux de Herfort; et qu'il jugeoit que le dict vydame
n'y avoit pas grand moyen, mais qu'il avoit advance cella pour
complayre au dict Cecille, sachant l'extreme affection, qu'il a, a
ceulx de Herfort; lesquelz sont deux petitz masles, issuz de celle
madame Catherine[18], prochaine de ceste couronne, qui est morte dans
la Tour. Et n'y a poinct de fille en ce royaulme, petite ny grande,
qui pretande a la dicte succession, sinon une soeur de la dicte dame
Catherine, qui est bossue, et a espouse un huissier de la salle de
presence, ny la Royne d'Angleterre n'a la vollonte d'en adopter pas
une; et croy que, quant elle le vouldroit fere, au prejudice de ceulx
qui y pretandent droict, qu'elle ne le pourroit effectuer par le
parlement, ny mesmes en fere declairer ung des pretandans, tant les
partz sont contraires, et les maysons principalles de ce royaulme
opposantes l'une a l'aultre sur ce poinct. De quoy j'estime que le
droict de la Royne d'Escoce ne s'en rendra que plus fort, bien qu'il
semble qu'un tel faict ne se demeslera, sans beaucoup de debat.

  [18] Catherine, soeur puinee de Jeanne Gray. Elle avait epouse le
  comte de Hereford, et deux enfans etaient issus de ce mariage,
  Henri et Edouard. Marie, derniere soeur de Jeanne Gray, avait ete
  mariee a un simple gentilhomme nomme Keyt.

Quelcun m'a dict qu'on a vollu aussi proposer le mariage du Prince de
Navarre avec ceste Royne, le faisant le plus riche subject de
l'Europe, et allegant quelques droictz, qu'il a nouvellement gaignez,
en la chambre imperialle, contre le Roy d'Espaigne, qu'on dict valloir
plusieurs millions d'or, mais le propos n'a este suyvy.

Or, Madame, je ne voys pas qu'il y ayt lieu de mettre, pour ceste
heure, rien en avant de nostre coste, et, par ainsy, je m'en tayray du
tout, ainsy qu'il vous playt me le commander, bien que je vous suplye
de ne laysser de suyvre et escouter benignement ce qu'on vous en
pourra toucher, monstrant que les plus grandes difficultez vous
semblent estre du coste de la dicte Dame; sans toutesfoys advancer
parolle, de laquelle elle se puysse advantaiger. Et cependant je
veilleray, plus que jamais, sur ce qui se pourra descouvrir ou venir
en lumyere, propre a cest effect, vous voulant bien advertyr, au
reste, Madame, que de France, l'on a naguieres escript a la Royne
d'Angleterre que Vostre Majeste ne desire aulcunement l'expedition des
afferes de la Royne d'Escoce, ains que vous auriez playsir qu'elle ne
bougeat encores d'Angleterre; de quoy semble que l'evesque de Roz ayt
heu un semblable adviz de ceste court, mais je luy ay faict cognoistre
qu'il n'y a rien au monde plus faulx que cella. Sur ce, etc.

     Ce IXe jour de novembre 1570.

   POURRA LE DICT SIEUR DE L'AUBESPINE, oultre le contenu de la
   depesche, dire a Leurs Majestez:

   Que quelques ungs du conseil d'Angleterre incistent fermement a
   la Royne, leur Mestresse, de ne debvoir, en facon du monde,
   tretter avec la Royne d'Escoce; et que, pour nulles menaces, ny
   effortz, qu'elle ayt a craindre du coste du Roy, elle ne se doibt
   haster de la delivrer, car jugent que la paix ne sera de duree en
   France; et que, par aulcunes lettres et adviz, qu'ilz ont de
   della la mer, ilz ont descouvert que le Pape, le Roy d'Espaigne,
   et les Veniciens sont proprement ceulx qui ont conseille de la
   fere ainsy qu'elle est, pour peur, qu'ilz avoient, que ceux de la
   nouvelle religion ne gaignassent tant d'advantaige, pendant que
   eulx seroient occupez en la guerre du Turc et en celle des Mores,
   qu'il ne fut, puys apres, plus temps d'y remedier; et que
   neantmoins, ilz ont promiz au Roy, qu'aussitost qu'ils se
   verroient demeslez de ces deux guerres, qu'ilz luy fornyroient
   ung si notable secours qu'il pourroit fort ayseement purger son
   royaulme de toute ceste secte de Huguenotz;

   Que cella se trouvoit ainsy confirme par une depesche de Mr le
   Nonce a l'aultre Nonce, qui est en Espaigne, laquelle avoit este
   interceptee, et qu'on avoit trouve dedans la coppie d'une lettre
   du Pape a Mr le cardinal de Lorrayne, qui en faisoit asses
   expresse mencion;

   Que, nonobstant les bonnes demonstrations du Roy sur l'observance
   de la paix, que les aultres Princes et les principaulx de la
   court ozoient asses ouvertement declairer qu'ilz l'avoient a
   contre cueur; et que, a Thoulouse et a Lyon, ne la vouloient
   encores bien recepvoir, ce qui estoit signe qu'elle s'en iroit
   plustost rompue que establye;

   Et qu'ilz scavoient que le Roy mesmes, accompaigne de Mrs les
   cardinaulx, et d'aulcuns princes, et aultres plus privez de son
   conseil, avoit, par acte fort secrect, dict et declaire, en sa
   court de parlement de Paris, que son intention n'estoit
   d'entretenir aulcunement deux religions en son royaulme; et que
   ce, qu'il avoit instantment pourchasse la paix, avoit este pour
   separer l'armee des Huguenotz, et renvoyer les estrangiers; mais
   qu'apres cella il mettroit aultre ordre et une meilleure forme
   aulx afferes de la dicte religion; et que aulcuns des assistans
   avoient fort loue et magniffie son opinion, et avoient tout hault
   randu graces a Dieu qu'il eust miz un si catholique desir dans le
   cueur de nostre Roy;

   Que Messieurs les Princes et Admyral, estantz assez informez de
   cecy, se tenoient sur leurs gardes, et avoient desja envoye
   notiffier toutes ces particullaritez a leurs amys en Allemaigne;
   et que mesmes les cappitaines et colonnelz, qui estoient venuz
   vers Hembourg, pour s'asseurer de certaines levees de gens de
   guerre pour les princes protestans, en avoient parle asses clair;
   par lesquelles remonstrances l'on a fort essaye de persuader la
   dicte Dame qu'elle devoit attandre l'evenement de ces choses de
   France, premier que de rien remuer en celles d'Escoce.

   Mais j'ay, a ceste heure, tout a propos, par la venue du dict Sr
   de L'Aubespine, notiffie a la dicte Dame, et asses publie en sa
   court, le bon ordre, que le Roy a prins, d'envoyer messieurs les
   mareschaulx et aultres seigneurs et cappitaines, avec des
   maistres de requestes et des commissaires, par toutz les lieux et
   provinces de son royaulme, pour y executer son eedict sans dilay,
   ni excuse; ce qui faict prendre a la dicte Dame et aulx siens
   meilleure opinion de nostre paix, et semble qu'elle se resould de
   passer oultre au trette de la Royne d'Escoce.

   Car voycy en quoy en sont meintennant les choses, que le
   secretaire Cecille et maistre Mildmay, estans de retour vers
   elle, luy ont, d'entree, proteste qu'encor qu'ilz eussent
   l'honneur d'estre toutz entierement siens, ses conseillers et
   subjectz, qu'ilz avoient neantmoins jure a la Royne d'Escoce de
   luy rapporter aultant fidellement et a la verite tout ce qu'ilz
   avoient veu, cogneu et ouy d'elle, comme s'ilz fussent ses
   propres messagiers; et ainsy ont faict leur raport si bon que la
   dicte Dame est demeuree fort satisfaicte de la dicte Royne, sa
   cousine, et en grande vollonte de conclurre ung bon trette avec
   elle.

   Sur quoy, icelluy Cecille luy a demande d'ou estoit doncques
   advenu que, pendant qu'ilz estoient sur le lieu, elle leur eust
   mande d'agraver les condicions a la dicte Royne d'Escoce, et les
   luy proposer plus dures, qu'elle ne leur avoit commande de le
   fere, quant ilz partirent:--"Prenez vous en, respondit elle, a
   millord Quiper, vostre beau frere; car c'est luy qui m'y a
   contraincte."

   Et j'ay sceu, a la verite, que, quant le Sr de Valsingan revint
   de France, la dicte Dame assembla ceulx de son conseil pour
   determiner des afferes de la dicte Royne d'Escoce, suyvant ce que
   le Roy luy en mandoit, et leur ayant elle mesmes propose les
   choses en une facon, qui la monstroient incliner bien fort a la
   restitution de la dicte Dame, le dict Quiper luy respondit
   seulement:--"Qu'il la voyoit si disposee en cest affere, qu'il ne
   failloit que l'executer, sans plus le mettre en
   delliberation."--"Ouy, dict elle, beaucoup d'ocasions, a la
   verite, me meuvent de le desirer ainsy: mais je veux moderer mon
   desir par vostre adviz." Il repliqua soubdain:--"Qu'il estoit la
   pour la conseiller et non pour la contredire, et que, voyant son
   conseil ne pouvoir avoir lieu, qu'il se deportoit de le bailler."
   Sur quoy la dicte Dame, asses en collere, luy adressa ces
   parolles:--"Je vous ay creu, ces deux ans passez, de toutes
   choses, en mon royaulme, et je n'y ay veu que troubles, despenses
   et dangiers. Je veux, a ceste heure, user, aultant de temps, de
   mon propre conseil, pour voir si je m'en trouveray mieux." Et,
   sur ce poinct, elle se retira dans son cabinet; mais le dict
   Quiper et ceulx du conseil ne laysserent pour cella, d'alterer
   assez la besoigne, et s'esforcerent, par plusieurs moyens, de
   randre, touchant ceste negociation, bien fort suspect Cecille a
   la dicte Dame.

   Neantmoins, despuys le retour du dict Cecille, ayant de rechef
   este le conseil rassemble pour ouyr son raport et les responces
   de la dicte Royne d'Escoce, encor que le dict Quiper se soit
   opiniastre contre la restitution d'elle, et soubstenu qu'on
   debvoit delaysser ce trette, il semble qu'il n'ayt peu rien
   gaigner; et qu'a ceste occasion, il soit party de court mal
   contant; et que la dicte Royne d'Angleterre se soit confirmee, de
   plus en plus, de vouloir tretter.

   Dont despuys, ayant Mr l'evesque de Roz este devers elle, elle
   luy a dict:--"Que ses deux depputez luy avoient raporte beaucoup
   de satisfaction de la dicte Royne d'Escoce, et qu'elle trouvoit
   ses responces fort honnorables; dont elles deux s'acorderoient
   fort ayseement des aultres choses, qui sembloient demeurer
   encores en differant; et qu'il ne restoit plus que l'arrivee des
   depputez d'Escoce, lesquelz elle vouloit attandre, premier que de
   passer plus oultre." Et, comme le dict sieur evesque luy toucha
   ung mot de la difficulte, qu'il y avoit, de conclurre la ligue,
   de peur de prejudicier a celle de France, et qu'il la pryoit
   qu'il en peult communiquer avecques moi:--"Je veulx bien, dict
   elle, que vous en communiquiez a l'ambassadeur du Roy, mais il ne
   fault que luy, ny aultre, m'estiment si sotte, puysque la Royne
   d'Escoce est entre mes mains, que je ne veuille bien pourvoir,
   premier qu'elle en sorte, qu'elle n'aille estre ung instrument a
   ung aultre prince de me fere la guerre."

   Et ainsy le dict sieur evesque de Roz, et moy, sommes apres a
   conferer ensemble les articles et condicions, qu'on propose a la
   dicte Royne d'Escosse; en quoy je incisteray fermement que
   l'intention du Roy soit suyvye, ou, au moins, qu'il ne soit faict
   prejudice a rien, qui touche son service; et semble qu'il est
   expediant d'accommoder ces afferes par le present trette, sans
   les remettre a une aultre fois, car aultrement la dicte Dame et
   son estat restent en ung tres grand dangier; et de tant que les
   dicts depputez d'Escosse sont desja acheminez, scavoir: du party
   de la Royne, milord Herys, milord Bonet et le dict sieur evesque,
   qui est desja icy; et, de la part du regent, le comte de Morthon,
   milord Clames et l'abbe de Domfermelin; et qu'on les attand toutz
   dans six ou sept jours, et que desja il se parle de l'entrevue
   des deux Roynes, ung chacun espere que l'accord reuscyra.

   Pendant que les dicts depputez estoient avec la Royne d'Escosse,
   elle a depesche ung sien tapissier, nomme Serve, en Flandres,
   devers milord de Sethon, luy apporter ung pouvoir et procuration
   d'elle, en forme, pour tretter avec le duc d'Alve; et luy
   communiquer les articles, que les dicts depputez luy ont
   proposez; et l'asseurer, qu'encor qu'elle soit en beaucoup de
   necessitez, qu'elle toutesfoys ne conclurra rien sans l'adviz de
   ses amys. Neantmoins, elle a, d'elle mesmes, accorde, par une
   lettre de sa main, de bailler le Prince, son filz, a la Royne
   d'Angleterre; et l'ambassadeur d'Espaigne, qui est icy,
   conseilloit neantmoins qu'elle luy accordat plustost les places
   de Dombertran, Lislebourg, et d'Esterlin, et force ostaiges, que
   non le dict Prince.

   Les gracieulx propos et honnestes lettres, que la Royne
   d'Espaigne a mandez a la Royne d'Angleterre, sont cause que le
   dict sieur ambassadeur commance d'estre plus respecte et favorise
   des Anglois qu'il ne souloit, et qu'il est recherche, soubz main,
   de vouloir demander audience de la dicte Dame, a laquelle il n'a
   parle, XXII moys a, et qu'elle la luy ottroyera fort vollontiers.
   Sur quoy il a respondu qu'en ayant este plusieurs foys reffuze,
   il importe beaucoup a l'honneur de son Maistre que la dicte Dame
   la luy veuille ottroyer d'elle mesmes; et, par ainsy, qu'il est
   dellibere d'attandre qu'elle le luy mande, ou le luy face dire
   par quelcun des siens.

   Et cependant, l'on a pareillement recerche le Sr Ridolfy de
   reprendre le propos de l'accord des differans des prinses, sellon
   ce qu'il en avoit quelquefoys miz en avant, dont desja il en a
   escript une lettre a Mr le comte de Lestre, qui monstre d'y avoir
   quelque affection, et il a este asses bien respondu. Je croy que
   cest affere se rendra de tant plus facille, que les Anglois
   trouveront de difficultez en nous; et semble que Mr Norrys se
   soit, puys peu de jours, pleinct de quelque deffaveur, qu'on luy
   a faicte en France, et que sa Mestresse en soit bien mal
   contante:

   Comme aussi le Sr de Valsingan, parmy les propos, qu'il m'a
   tenuz, des honnestes faveurs, qu'il avoit receues de Leurs
   Majestez Tres Chrestiennes, il y a mesle je ne scay quoy de
   deffaveur, qu'il luy sembloit que le Roy luy ayt faict, en la
   seconde audience, de ne luy avoir monstre si bon visage, ny use
   de si gracieuses parolles, que en la premiere; et d'avoir, luy
   present, dict a Mr Norrys qu'il estoit marry qu'il s'en volust
   sitost retourner, l'ayant trouve homme de bien en sa charge; et
   qu'il vouloit prier la Royne d'Angleterre, sa bonne soeur, de ne
   luy bailler poinct de successeur, qui fut turbulant, ny homme qui
   n'aymat la paix et le repos; comme si Sa Majeste entendoit de
   dresser ce propos a luy, car il estoit en termes de luy succeder;
   et qu'il croyoit que Mr de Glasco luy eust faict donner ceste
   attache, bien qu'il ne se soit, a ce qu'il dict, jamais ingere ez
   afferes de la Royne d'Escosse, sinon quant la Royne, sa
   Mestresse, le luy a commande; et que je scay bien qu'il fault
   obeyr a son naturel prince, quant il commande quelque chose.

   Ce qui l'avoit fort descourage d'accepter la legation en France,
   craignant de n'estre agreable a Sa Majeste; toutesfoys que la
   Royne, sa Mestresse, luy avoit commande de s'aprester, me priant
   d'asseurer Leurs dictes Majestez Tres Chrestiennes que nul jamais
   ne tiendra ce lieu, qui ayt plus droicte intention a meintenir la
   paix et la bonne amytie entre nos deux Maistres et leurs deux
   royaumes que luy; et que, s'en allant l'affere de la Royne
   d'Escoce compose, il luy sembloit qu'il ne restoit plus aulcune
   occasion de differant entre la France et l'Angleterre. A toutes
   lesquelles choses je luy ay respondu, sellon l'honneur et
   grandeur du Roy, et comme il debvoit prendre la franchise du
   parler de Sa Majeste en bonne part; et luy ay donne, au reste,
   toute bonne esperance de sa legation, voyant qu'aussi bien elle
   luy estoit desja commise; et estime l'on qu'encor qu'il soit tenu
   pour homme fort affectionne a la religion nouvelle, et asses
   contraire de la Royne d'Escoce, que neantmoins il se rendra
   modere.




CXLIVe DEPESCHE

--du XIIIIe jour de novembre 1570.--

(_Envoyee expres jusques a Calais par le corier de Flandres._)

  Discussion des articles du traite propose concernant la reine
    d'Ecosse.--Efforts de l'ambassadeur afin de faire accepter les
    conditions envoyees par le roi.--Consentement de Marie Stuart a
    ce que son fils soit donne en otage a la reine
    d'Angleterre.--Motifs de cette determination, qui est contraire
    aux instructions recues de France.--Etat de la negociation avec
    les Pays-Bas; nouvelles de Flandre.


     AU ROY.

Sire, apres le partement du Sr de L'Aubespine, j'ay communique le
contenu des lettres de Vostre Majeste, du XXVIIIe du passe, qui me
sont arrivees, ainsy qu'il partoit, a Mr l'evesque de Roz; et, suyvant
icelles, je l'ay presse d'incister vifvement a la Royne d'Angleterre
de passer oultre au trette encommance, et que, de sa part, il la
veuille dorsenavant poursuyvre par la forme, et non aultrement, qu'il
a pleu a Vostre Majeste me le prescripre, luy desduysant les raysons,
pourquoy la Royne, sa Mestresse, ny luy, ne la doibvent exceder;
lesquelles raysons j'ay aussi mandees a la dicte Royne, sa Mestresse,
avec ung extraict de ce qui en est porte par vos dictes dernieres.

Sur quoy le dict sieur evesque m'a asseure de la parfaicte
correspondance de sa dicte Mestresse, et de luy, a vouloir, en tout et
partout, suyvre l'intention et les conseils de Vostre Majeste; et que,
ayant despuys trois jours este devers la Royne d'Angleterre, pour luy
presenter ung pourtraict, que la dicte Royne d'Escoce luy envoyoit, du
Prince son filz, il l'avoit instantment sollicitee de passer oultre a
parfere le dict trette, et de luy declairer si les responces, que sa
dicte Mestresse avoit faictes a ses depputez, luy sembloient
raysonnables, affin qu'il la peult advertyr de ce qu'elle en debvoit
esperer; et que la dicte Dame luy avoit respondu que les depputez,
qu'elle attandoit d'Escoce, d'ung chacun des costez, debvoient arriver
dans quatre ou cinq jours, avec le comte de Sussex et maistre Randolf,
qui venoient toutz de compaignye, et qu'estantz icy, elle feroit
incontinent proceder au dict trette; que, quant aulx responces de sa
dicte Mestresse, elle les avoit prinses de fort bonne part, et
n'estoient trop esloignees de ce qui convenoit a fere ung bon accord;
qu'encor que la dicte Royne d'Escoce fit grande difficulte sur
l'article de la ligue, a cause de celle de France, qu'il ne falloit
qu'elle s'y arrestat; adjouxtant, avec ung soubzrire, que, puysque
Vous, Sire, vous estes mesle avec la mayson d'Autriche, qui est de sa
ligue, que vous ne debviez trouver mauvais qu'elle se meslat avec
celle d'Escoce, qui est de la vostre. A quoy luy, de Roz, luy avoit
soubdain respondu qu'il fauldroit donc qu'elle constituast ung
semblable douaire a sa Mestresse, et donnast ung semblable
entretennement des gardes, des gendarmes, des benefices, plusieurs
privileges, et aultres grandz advantaiges aulx Escoucoys en
Angleterre, que Vostre Majeste leur faisoit jouyr en France; et que,
sellon son adviz, il n'aparoissoit aulcun honneste moyen de fere ligue
entre elles deux, sinon en y comprenant Vostre Majeste; et que la
dicte Dame luy avoit replique, la dessus, que les dicts entretennemens
estoient trop grandz pour en vouloir charger son estat, mais que,
touchant la ligue, elle m'en parleroit, et en feroit parler par son
ambassadeur a Vostre Majeste.

Or, Sire, ce poinct de la dicte ligue, plus que nul de ceulx, qui sont
contenuz es dicts articles, me semble importer grandement a l'honneur
et reputation de vostre couronne, et, a ceste cause, j'ay desja dict
tout hault que j'interrompray en vostre nom l'accord, et protesteray
de l'infraction des precedans trettez, plustost que d'en laysser rien
passer. Au regard de l'aultre article, auquel Vostre Majeste estime
que je n'ay asses expressement respondu a l'evesque de Roz, touchant
ne bailler le Prince d'Escoce aulx Anglois: je vous supplie tres
humblement, Sire, de croyre que je luy ay, par ung adviz escript de ma
main, premier qu'il soit alle vers sa Mestresse avec les depputez,
ainsi que je l'ay communique au Sr de L'Aubespine, expressement
conseille de ne l'accorder en facon du monde; mais la dicte Dame,
suyvant d'aultres adviz, que le dict evesque mesmes luy a pareillement
apportez par escript, de plusieurs ses affectionnez et meilleurs amys
et serviteurs de ce royaulme, et aussi par l'adviz des seigneurs, qui
tiennent son party en Escoce, l'a offert a la Royne d'Angleterre par
sa lettre du seziesme du passe, comme chose, sans laquelle le dict
evesque de Roz dict que la dicte Royne d'Angleterre ne fut jamais
entree en trette, et sa Mestresse fut demeuree au plus dangereux estat
de sa personne et de toutz ses afferes, qu'elle ayt encores este, pour
l'ocasion de ceulx qui avoient monstre se rebeller au pays de
Lenclastre; avec ce, Sire, que ceulx de ce conseil ont toutjours
estime qu'il ne se pourroit prendre aulcune aultre assez bonne seurete
de la dicte Royne d'Escoce, que d'avoir son filz par deca, affin qu'il
leur fut ung instrument tout accommode pour contenir sa mere ou pour
la dechasser; aussi qu'il semble bien que les Escoucoys, qui procurent
la restitution d'elle, ne sont que bien ayses que le Prince s'en
aille, affin que ceulx du contraire party ne puyssent plus redresser
aulcune competance dans le pays; et encores y a il plusieurs
principaulx personnaiges en ceste court, qui incistent asses que le
dict Prince ne viegne en facon du monde en Angleterre, de peur qu'il
n'y advance et establisse par trop le droict, que sa mere a a la
succession de la couronne, au prejudice des aultres pretendans. Ce qui
faict que plus vollontiers, la dicte Royne, sa mere, consent qu'il y
soit mene, et mesmes qu'elle voyt bien que le contredire ne luy
serviroit de rien, tant la chose est hors de sa puyssance; mais l'on
n'a laysse pourtant d'envoyer solliciter les deux partys, en Escoce,
de s'y opposer; et aussi le grand pere, et l'ayeulle, et plusieurs
aultres, en ce mesmes royaulme, de ne le trouver bon, et de le debvoir
empescher; pareillement a la mesme Royne d'Angleterre de luy jecter
ung escrupulle dans le cueur, touchant ce petit Prince, disant que, a
son advenement au monde, il a dechasse sa mere hors de son estat, et
qu'il pourroit bien, en venant en Angleterre, chasser sa tante hors du
sien. Tant y a, Sire, que ce poinct est desja tenu comme pour accorde
entre elles deux; et sur cella se faict le fondement de tout le reste;
et estime l'on, Sire, pourveu que vous obteniez la restitution de la
dicte Dame et la reunyon des Escoucoys, et que l'authorite des Anglois
et leurs forces soyent mises hors du pays, que Vostre Majeste, quant
au reste, ne doibt empescher qu'elle ne se puysse prevaloir de son
filz a le bailler ostage quelque temps, pour recouvrer sa liberte, et
retirer sa personne, et son estat, horz du grand dangier ou ilz sont.

Neantmoins, Sire, en cella, et en toutz les aultres chapitres du
traicte, j'incisteray toutjour, le plus fermement qu'il me sera
possible, que l'intention de Vostre Majeste soit entierement suyvye;
et, de tant que la Royne d'Angleterre s'est plaincte a moy des
dommageables condicions, qu'elle dict estre apposees contre
l'Angleterre, dans le dernier trette d'entre le feu Roy, Francoys le
Grand, vostre ayeul, et Jaques quatriesme, Roy d'Escoce, lequel je
croy estre de l'an 1535[19], je supplie tres humblement Vostre Majeste
de m'en fere envoyer une coppie affin d'y respondre; et me commander
au reste, Sire, touchant ce dessus, si je doibz incister tout oultre,
que la Royne d'Escoce se retire de la promesse, qu'elle a faicte, de
bailler son filz, et qu'il vous playse d'en declairer franchement
vostre vollonte a Mr de Glasco, son ambassadeur.

  [19] Jacques IV etait mort en 1513; deux ans avant l'avenement de
  Francois Ier. L'ambassadeur veut sans doute parler du traite de
  Rouen, conclu le 26 aout 1517, entre Jacques V et Francois Ier,
  et renouvele en 1535, lorsque Jacques V epousa Madelaine de
  France.

Au surplus, Sire, les differans des Pays Bas demeuroient acrochez en
ce que, sur la diminution que le duc d'Alve a trouve estre ez
merchandises des subjectz du Roy d'Espaigne, pour en avoir une partie
este gastee et les aultres mal vendues par deca, il vouloit que celles
des Anglois fussent prinses en recompence, sellon qu'elles valloient
en Angleterre, et non sellon qu'elles ont este vendues en Flandres; en
quoy il faisoit proffict d'envyron cent mil escuz; mais ceulx cy,
ayant, a ce qu'ilz disent, plus d'esgard au deshonneur que a la perte,
qui leur viendroit en cella, n'ont vollu passer ce poinct, ni accorder
aulcune inegalle et plus advantaigeuse condicion aux Espaignolz et
Flamans que a eulx; dont les lettres estoient desja signees de ceste
Royne pour mander a maistre Figuillem, son agent a present en
Flandres, qu'il s'en retournast tout incontinent, si le dict duc ne
vouloit tenir compte du prix, a quoy les merchandises d'Angleterre ont
este vandues, ainsy quelle offroit de fere le semblable par deca, de
celles d'Espaigne, et d'estre preste d'administrer justice pour
celles, qui ne se trouveraient en estre, contre ceulx qui en seroient
coulpables, ce qui alloit fere une grande interruption en tout
l'affere; mais, voulant le duc en toutes choses l'accommoder, il l'a
si bien faict negocier icy, soubz main, par l'ambassadeur d'Espaigne,
et par aultres personnes interposees, qu'il n'y a rien, a ceste heure,
plus eschauffe entre ceulx de ce conseil que d'en vouloir bientost
sortyr. Et, a cest effect, le Sr Ridolfy, qui s'en estoit auparavant
mesle, est appelle en court, et pareillement Cavalcanty et Espinola;
et s'entend que le Sr Thomas Fiesque arrivera demain, ou apres demain,
de Flandres, qui aporte la resolue intention du dict duc; et est l'on
apres a trouver moyen que le dict ambassadeur d'Espaigne escripve, sur
l'ocasion du passaige de la Royne d'Espaigne, et sur l'honneur et
convoy que luy ont faict les navyres d'Angleterre, et sur son arrivee
a saulvement par della, une bien honneste lettre a la Royne
d'Angleterre, affin qu'elle envoye aulcuns de son conseil pour en
conferer davantaige avec luy; lesquelz auront charge de lui octroyer
audience de la dicte Dame pour le jour, qu'il vouldra l'aller trouver.
Et de tant, que le Roy d'Espaigne a mande au dict duc de regaigner,
par toutz les moyens qu'il pourra, l'amytie des Anglois; et qu'il ne
veult, sur son partement, laysser ceste besoigne en detail, il la
presse bien fort, estans venues nouvelles que le duc de Medina Celi
est prest de s'embarquer a Laredo pour passer en Flandres, ou il
pourra arriver a la fin de ce moys, sur la mesmes armee qui a conduict
par della la Royne d'Espaigne, et que la princesse de Portugal n'y
vient poinct pour encores, mais ce sera le cardinal de Grandvelle, qui
viendra assister au dict duc de Medina Celi. Sur ce, etc.

     Ce XIVe jour de novembre 1570.




CXLVe DEPESCHE

--du XIXe jour de novembre 1570.--

(_Envoyee expres jusques a Calais par Olivier._)

  Retard apporte a la negociation du traite concernant la reine
    d'Ecosse.--Mission de lord Seyton, dans les Pays-Bas, aupres du
    duc d'Albe.--Demandes faites au duc de la part de Marie
    Stuart.--Nouvelles des Pays-Bas et de la Moscovie.


     AU ROY.

Sire, j'ay de nouveau faict entendre a la Royne d'Angleterre que les
longueurs, qu'elle avoit uze, et qu'elle continuoit d'user, ez afferes
de la Royne d'Escoce, vous avoient donne grande ocasion de parler
ainsy ferme, comme vous aviez faict, a son ambassadeur, et d'essayer,
a la fin, si pourrez accomplyr ce que franchement vous luy en avez
dict; laquelle s'est excusee que le retardement n'est cy devant
provenu, ny encores ne provient, de son coste, ains de celluy de la
Royne d'Escoce et de ses depputez, qui ne sont encores arrivez, et
qu'elle ne voyt pas comme l'on puysse bonnement proceder a fere le
trette sans eulx, et sans ceulx du contraire party; et n'y a heu nulle
rayson, ny offre, qui l'ayt peu mouvoir de ceste opinion parce, a mon
adviz, qu'elle a promiz a ceulx du dict contraire party de ne fere
rien, qu'elle n'ayt premierement pourveu a la seurete du jeune Prince
d'Escoce et a celle d'ung chacun d'eulx. Et ainsy nous sommes
attendans l'arrivee d'iceulx depputez, desquels je n'ay encores nulles
bien certaines nouvelles, sinon que le comte de Lenoz a escript qu'il
avoit ottroye de bailler saufconduict a ceulx du bon party, et qu'il
nommeroit les siens aussitost qu'il scauroit qui sont les aultres,
affin d'en envoyer de semblable qualite; et que cependant il
depeschoit l'abbe de Domfermelin, lequel, pour ceste occasion, est
attandu, d'heure en heure, en ceste court.

Je prends quelque argument, Sire, de l'intention de la dicte Dame,
qu'elle a vollonte d'en sortyr, sur ce que Mr Norrys l'ayant fort
instantment requise de luy donner son conge; et s'estant le secretaire
Cecille desja miz a dresser la depesche du Sr de Valsingan pour luy
aller succeder, elle a considere que, s'il partoit sur ce poinct,
Vostre Majeste pourroit concepvoir quelque mauvaise esperance des
afferes de la Royne d'Escoce, tant pour le changement d'ambassadeur,
que pour le souspecon que ce nouveau leur fut trop contraire; dont
elle a mande au Sr Norrys d'avoir patience jusques a ce que les dicts
afferes soient achevez. Bien m'a l'on dict qu'il a renvoye en
dilligence ung des siens, pour remonstrer a la dicte Dame que le
dillay seroit par trop long; car dict qu'il n'espere veoir les afferes
de la dicte Royne d'Escoce jamais accommodez, tant que certaine
occasion durera en France; laquelle, Sire, je n'ay pas encores bien
sceu quelle elle est, et semble aussi qu'il l'ayt mandee asses en
general; car l'on m'a dict que plusieurs y font diverses
interpretations. Cependant Mr de Sethon, qui est en Flandres, m'a
escript que, si ung certain pacquet, que la Royne d'Escoce, sa
Mestresse, m'avoit adresse pour luy, luy eust este randu pour se
pouvoir expedier du duc d'Alve, qu'il fut desja devers Votre Majeste;
et, a la verite, Sire, le dict pacquet a este, par mesgarde, aporte,
dez le XXVIIe du passe, par mon secretaire jusques a Paris; dont
j'estime qu'il l'aura meintenant receu.

Et voycy, Sire, ce que j'ay entendu de la negociation du dict de
Sethon, qu'il a este ouy a part, et puys en conseil, par le duc
d'Alve, sur les trois poinctz, pour lesquelz il estoit envoye
principallement devers luy: le premier, pour avoir le secours, qu'il
leur avoit souvant promiz, le quel le dict de Sethon offroit de
conduyre en lieu seur, ou il pourroit commodeement descendre, et ou
l'assistance des Escoucoys et des Anglois catholiques, et tout bon
entretennement et bonne retrette ne luy deffauldroit dans le pays; le
second, pour recepvoir dix mil escuz, que le dict duc avoit accorde a
la Royne, sa Mestresse, pour la fourniture des chasteaulx de
Lislebourg et Dombertran; et le troisiesme, pour le prier d'interdire
de mesmes le commerce aulx Escoucoys en Flandres, que Vostre Majeste
le leur a prohibe en France a ceulx, qui ne sont du party de la
Royne, sa Mestresse. Sur quoy, le dernier jour du moys passe, Mr de
Noerguerme a este envoye devers luy pour luy fere la responce que,
touchant le secours, le duc y estoit tres dispose, lequel avoit trouve
son offre et ses autres expediantz fort convenables a l'entreprinse;
mais l'importance d'envoyer une armee de mer en pays estrange estoit
si grande que l'expres commandement du Roy, son Maistre, y estoit
requis, auquel il en avoit desja escript; et pourtant il falloit
attandre sa responce, laquelle ne tarderoit guieres; que touchant les
dix mil escuz, de tant que l'ambassadeur d'Espaigne, qui est icy,
avoit escript au dict duc que la Royne d'Escoce luy depeschoit ung
homme expres, avecques un pacquet, pour l'advertyr en quelle sorte
elle entendoit qu'on ordonnast de la dicte somme, qui est, Sire, le
susdict pacquet qui a este apporte a Paris, qu'il prioyt le dict de
Sethon d'avoir pacience jusques au quatriesme du present, que le
messagier pourroit estre arrive, dedans lequel jour, l'on la luy
feroit fornyr contante. Au regard du troisiesme, de tant que le
commerce d'Angleterre estoit ferme, et si l'on restreignoit encores
celluy d'Escoce, il en pourroit venir grand detriment aulx Pays Bas,
le dict duc, premier que d'y rien ordonner, en avoit vollu escripre au
Roy, son Maistre, duquel il feroit bientost entendre son intention,
tant sur cestuy que sur le premier article au dict de Sethon. Et
semble, Sire, que icelluy de Sethon ayt escript a sa Mestresse qu'on
l'avoit faicte plus esperer du secours du dict duc qu'il n'a trouve
qu'elle en eust occasion, et que icelluy duc ne pense plus que a
quicter les choses pour se retirer en Hespaigne.

Maistre Jehan Amilthon a continue une negociation separee de celle du
dict Sr de Sethon avec le dict duc, dont monstrent n'y avoir bonne
intelligence entre eulx. C'est luy qui a conduict les deux
gentishommes espaignolz en Escoce pour visiter la descente, et les a
faict parler au comte d'Honteley, et les a promenez et festiez en
divers lieux dans le pays.

Au surplus, Sire, l'on a appelle, despuys trois jours, les principaulx
merchans de ceste ville a Hamptoncourt pour le faict de Roan et pour
celluy des Pays Bas. J'entans, quant a celluy de Roan, qu'on me
baillera la responce par escript sur ce que j'en ay remonstre a la
Royne d'Angleterre; et, quant a l'aultre, que le comte de Lestre et le
secretaire Cecille, si aultre empeschement ne survient, en yront
conferer avec l'ambassadeur d'Espaigne, lequel a desja escripte la
lettre a la dicte Dame, dont, par mes precedantes, je vous ay faict
mencion; et presse l'on, de chacun coste, bien fort l'accommodement de
ces differans. A quoy sert beaucoup le mauvais trettement qu'ont
naguieres receu les merchans anglois en Moscouvie, ou ilz pensoient
dresser quelque grand commerce; mais l'ambassadeur moscovite, qui
naguieres estoit par deca, s'en estant retourne mal satisfaict de ce
pays, a faict emprisonner tous les Anglois, qui se sont trouvez au
sien, et a faict arrester leurs merchandises. Le susdict ambassadeur
d'Espaigne s'est conjouy en ceste court des bonnes nouvelles qu'il a
heu, que la guerre des Mores avoit du tout prins fin[20]. Quelcun, a
ce que j'entans, luy a escript que le duc de Medina Celi differe sa
venue en Flandres jusques en janvier, et qu'il a la vollonte de passer
en France. Sur ce, etc.

     Ce XIXe jour de novembre 1570.

  [20] Voyez ci dessus la note, p. 183.




CXLVIe DEPESCHE

--du XXVe jour de novembre 1570.--

(_Envoyee par Jehan Monyer jusques a Calais expres._)

  Declaration du roi a l'ambassadeur d'Angleterre concernant
    l'Ecosse.--Irritation causee a la reine d'Angleterre par les
    menaces du roi.--Opinion de l'ambassadeur qu'Elisabeth est bien
    decidee a eviter la guerre.--Instance faite aupres d'elle pour
    l'engager dans l'alliance d'Espagne.--Succes des efforts de
    l'ambassadeur, qui parvient a empecher l'execution de ce
    projet.--Assurance de devouement au roi donnee par Walsingham,
    designe pour l'ambassade de France.--Remontrance faite par
    l'ambassadeur a la reine d'Angleterre des motifs qui doivent
    forcer le roi a secourir, meme par les armes, la reine
    d'Ecosse.


     AU ROY.

Sire, entendant que Mr Norrys, par sa derniere depesche, avoit
rafreschy a la Royne, sa Mestresse, les mesmes propos, qu'il luy avoit
auparavant escript, qu'il trouvoit en Vostre Majeste une ferme
resolution de secourir la Royne d'Escoce, et que vous continuez d'user
de parolles et demonstrations fort expresses en cella, j'ay miz peyne
de scavoir comme la dicte Dame le prenoit; dont aulcuns, qui desirent
la moderation des afferes, m'ont mande qu'elle se trouvoit toute
scandalizee qu'allors que, pour vous complayre, elle avoit envoye deux
de ses principaulx conseillers devers la Royne d'Escoce, pour donner
commancement a ung bon trette, et qu'a vostre instance elle avoit
envoye retirer son armee de sur la frontiere d'Escoce, c'estoit lors
proprement qu'il luy sembloit que vous aviez delaysse la voye, que
vous aviez toutjours tenue, de proceder en cest endroict par
gracieuses prieres et honnestes remonstrances, pour y aller
meintennant par une aultre facon de la menacer, et de rudoyer son
ambassadeur; et qu'encores ne se sentoit elle si piquee de ce que
vous en aviez dict de vous mesmes, qui aviez parle en Roy, ainsy qu'il
luy avenoit bien a elle de parler quelquefoys en Royne, comme de ce
que vostre conseil avoit trouve bon qu'il en fut escript une lettre
bien expresse et bien consideree a son dict ambassadeur; et qu'elle se
resolvoit de ne fere rien par menaces, et de monstrer a tout le monde
que, si elle condescendoit a quelque accord en cest endroict, ce ne
seroit que par le seul benefice de sa bonne vollonte envers vous, et
de sa propre bonte envers la Royne d'Escoce, et que toutz aultres
effortz et instances ne servyroient que d'empyrer et retarder
davantaige la besoigne.

D'aultres, qui cognoissent asses bien son intention, m'ont faict dire
qu'encor qu'elle ayt parle ainsy devant ceulx de son conseil, affin
d'estre estimee princesse de cueur, comme, a la verite, elle l'est, si
a elle monstre, en d'aultres siens propos, a part, qu'elle vouloit
evitter, en toutes sortes, d'avoir la guerre a Vostre Majeste; et que
c'estoit par voz vertueuses responces et par voz demonstrations et
appareilhz, qu'elle avoit passe si avant a tretter, et que, sans
cella, il y en a asses qui l'eussent bien engardee d'y toucher, et la
destourneroient encores d'y prendre jamais aulcune bonne resolution;
par ainsy, qu'ilz estimoient que toute la ressource et restablissement
de ceste pouvre princesse, et de son royaulme, concistoit en la seulle
faveur et assistance, que Vostre Majeste luy feroit; dont semble
qu'entre deux si contraires adviz le plus expediant sera de suyvre une
voye de millieu.

Et, a ce propos, Sire, ayant une foys la dicte Dame faict
delliberation d'envoyer ung des plus grandz d'aupres d'elle en France,
ainsy qu'elle mesmes m'en avoit touche quelque mot, pour honnorer, a
son pouvoir, les nopces de Vostre Majeste, et la venue de la Royne
Tres Chrestienne; et mesmes ayant pense que ce seroit le comte de
Lestre, comme plus agreable a Vostre Majeste, affin de fere en cella
quelque demonstration, qui correspondit a celle de l'honnorable
convoy, qu'elle a faict fere, avec grande magnifficence et grande
despence, par dix grandz navyres de guerre, a la Royne d'Espaigne,
j'ay sceu que quelques malicieulx luy sont venuz mettre en avant qu'il
y avoit grand apparance que le dict comte ne seroit bien receu; et que
Vous, Sire, aviez donne a cognoistre, en l'endroict de Mr Norrys, que
ses aultres ambassadeurs seroient peu respectez, dont debvoit
considerer combien elle demeureroit moquee et offancee, si, a ung tel
et si grand des siens, comme le dict de Lestre, n'estoit faicte la
faveur et bon recueilh et bon trettement qu'elle s'attandoit;
s'esforceans d'imprimer a la dicte Dame, bien qu'au plus loing de leur
affection, qu'elle debvoit, par toutz moyens, retourner a la bonne
intelligence du Roy d'Espaigne; et qu'allors elle n'auroit a se
craindre de la France, et pourroit, a son playsir, disposer de la
Royne d'Escoce. Sur quoy, voyantz qu'elle ne rejettoit le propos, ilz
ont essaye de l'induyre a donner audience a Mr l'ambassadeur
d'Espaigne sur l'occasion d'une lettre, qu'il luy a escripte; et
semble bien, Sire, que si, de mon coste, j'eusse aultrement use envers
elle que sellon qu'il vous avoit pleu me le commander, scavoir, de la
plus gracieuse et modeste facon qu'il me seroit possible, qu'elle s'y
fut condescendue, et heust du tout resolu de n'envoyer point en France
et d'interrompre possible les afferes d'Escoce; mais elle s'est tenue
ferme a ne vouloir encores rien ceder aulx choses d'Espaigne; et croy
que si, du coste du duc d'Alve, ne vient quelque honneste
satisfaction, que les differans auront plus empyre que amande, d'y
avoir faict cest essay, ayant la dicte Dame mande a son deppute, qui
est en Flandres, que, si le duc ne veult admettre la compensation des
merchandises et prendre celles d'Angleterre au priz qu'elles ont este
vandues, qu'il s'en viegne, avec resolution qu'aussitost qu'il sera
icy, l'on procedera a la vante de celles d'Espaigne. Dont chacun
estime que le dict duc plyera a ce poinct, et qu'il envoyera, pour
cest effect, nouveaulx depputez par deca; bien que l'entrecours et le
commerce d'entre les deux pays n'est pour estre encores radresse.

Cependant le propos de n'envoyer poinct en France, et d'interrompre le
trette de la Royne d'Escoce, n'a poinct heu lieu; et a remiz la dicte
Dame d'y delliberer, dont j'ay este conseille de fere la dessus une
petite negociation par lettre avec Mr le comte de Lestre, affin de luy
bailler argument d'en parler a sa Mestresse. Je ne scay encores ce qui
en reuscyra; tant y a que, ayant moy mesmes a parler, dans ung jour ou
deux, a elle, sur l'occasion de la depesche de Vostre Majeste, du VIe
du present, qui m'est tout presentement arrivee, je mettray peyne de
rabiller les choses, le plus que je pourray.

Le Sr de Valsingan est venu, ce dimenche passe, prendre son disner en
mon logis, et m'a dict que Mr Norrys avoit tant faict qu'il avoit
obtenu son conge, et que a luy estoit desja resoluement commande, par
la Royne, sa Mestresse, de s'aprester pour luy aller bientost
succeder; mais qu'elle n'avoit encores ordonne a l'ung le jour de son
retour, ny a l'aultre celluy de son partement; et que, pour le peu
d'establissement, qu'on disoit que la paix prenoit en France, qu'il
n'ozoit y admener encores sa femme; jusques a ce qu'il eust veu sur ce
lieu, comme il en alloit. A quoy je luy ay si bien respondu, jouxte le
contenu de ce qu'il vous avoit pleu m'en escripre, qu'il en est
demeure aultrement persuade; et au reste, Sire, il jure et promect
d'estre ambassadeur paysible pres de Vostre Majeste; et de ne cercher
aultre chose, en sa charge, que les moyens d'accroistre et augmenter
davantaige l'amytie d'entre Vous et la Royne, sa Mestresse, et la
bonne paix d'entre voz royaulmes et subjectz. Sur ce, etc.

     Ce XXVe jour de novembre 1570.

     A LA ROYNE.

Madame, par la lettre, que j'escriptz presentement au Roy, Voz
Majestez verront comme la Royne d'Angleterre se repute estre mal
trettee et ung peu rudoyee de certains propos, qui ont este dictz et
escriptz a son ambassadeur, touchant les afferes de la Royne d'Escoce;
et n'a pas long temps qu'elle me dict qu'il sembloit que Voz Majestez
Tres Chrestiennes fussent constituees entre elles, comme alliez a
toutes deux, mais tenans l'oreille, qui devoit estre ouverte de son
coste, toutjour bouchee, et celle du coste de la Royne d'Escoce tres
prompte et toutjour fort ententive a toutes ses pleinctes; et que vous
ne vous portiez en cella ainsy egallement, comme l'equite et la rayson
le requeroient.

A quoy je luy respondiz que, a la verite, l'une et l'aultre vous
debvoient compter pour leurs principaulx alliez et confederez; et que,
pour le regard d'elle, veu le bon estat de ses afferes, Voz Majestez
n'avoient a fere aultre office, en son endroict, que de vous conjouyr
de sa prosperite, et luy offrir ce qui pouvoit estre en vostre
puyssance, pour meintenir et acroistre sa grandeur, comme, a toute
occasion, vous seriez prest de le fere; mais, quant a la Royne
d'Escoce, je craignois bien fort que ceulx, qui la voyoient ainsy
captive et deschassee de son estat, comme elle est, ne vous
estimassent beaucoup plus abstreinctz par les trettez de pourchasser
chauldement sa liberte et restitution que vous ne le faisiez; et,
quant elle vouldroit considerer ung peu de plus pres cest affere, et
la despence que vous aviez desja commancee pour preparer, dez l'este
passe, ung secours, et l'avoir, pour l'amour d'elle, despuys revoque,
et d'en entretenir meintennant ung aultre, sans l'envoyer, pour
attandre le trette; tant s'en fault qu'elle se deubt tenir offancee de
Voz Majestez, que, au contraire, elle reputeroit vous avoir de
l'obligation de l'honneste et modeste facon, dont vous y aviez
procede; et dont vous luy declariez encores tout franchement la
contraincte necessite, que vous aviez, d'entreprendre quelque aultre
essay, comme vous le pourriez fere, au cas qu'elle vollut rejetter
celluy de voz honnestes prieres et gracieuses remonstrances.

Ainsy la dicte Dame se modera pour lors, et proposa d'envoyer le comte
de Lestre devers Voz Majestez, pour fere la conjouyssance des nopces
du Roy et de la venue de la Royne, vostre belle fille, et accommoder,
par mesmes moyen, le faict de la Royne d'Escoce; mais quelcun,
despuys, en a traverse le propos; dont j'en suys aulx termes, que je
mande en la dicte lettre du Roy; et essayeray, Madame, a ceste
prochaine audience, de rabiller le faict, et de moyenner, en quelque
bonne sorte, si je puys, que le dict voyage du comte de Lestre, ou au
moins de quelque aultre milor, ne soit interrompu, si toutesfoys
Vostre Majeste me faict entendre qu'elle l'ayt agreable. Sur ce, etc.

     Ce XXVe jour de novembre 1570.




CXLVIIe DEPESCHE

--du dernier jour de novembre 1570.--

(_Envoyee expres jusques a la court par Joz, mon secretaire._)

  Audience.--Notification officielle des fiancailles du roi et des
    fetes ordonnees pour celebrer le mariage.--Invitation faite a
    la reine d'Angleterre d'envoyer une ambassade extraordinaire au
    roi, et aux seigneurs anglais d'assister au tournoi qui est
    annonce en France.--Vives sollicitations en faveur de la reine
    d'Ecosse.--Gracieuses reponses d'Elisabeth sur la communication
    du mariage du roi.--Son emportement contre les declarations qui
    lui sont faites au sujet de l'Ecosse.--Sa ferme volonte de
    conclure le traite avec Marie Stuart sans l'intervention du
    roi.--_Memoire general_ sur les affaires d'Angleterre.--Details
    secrets sur les projets des catholiques dans le pays de
    Lancastre; secours qu'ils demandent au roi; appui qu'ils
    esperent du duc de Norfolk.--Hesitations d'Elisabeth sur le
    parti qu'elle doit prendre a l'egard de Marie Stuart; opinion
    emise dans le conseil qu'il faut la faire mourir; crainte de
    l'ambassadeur que l'on ait voulu l'empoisonner.--Negociations
    avec l'Espagne; persistance d'Elisabeth dans son refus
    d'accorder audience a l'ambassadeur d'Espagne.


     AU ROY.

Sire, je me suys bien aperceu, ceste foys, qu'on s'estoit efforce de
randre la Royne d'Angleterre fort offancee contre Vostre Majeste, car
je l'ay trouvee preste de me recommancer les mesmes querelles et
plainctes, qu'elle m'avoit faicte, en la precedante audience; et, sans
ce que Mr le comte de Lestre estoit, peu d'heures auparavant, arrive
de dehors, qui l'avoit entretenue sur une lettre, qu'il avoit
naguieres receue de moy, elle ne m'eust encores randu de si gracieuses
responces, comme enfin, apres avoir longuement debattu ensemble je
les ay raportees; et croy que ce a este aussi parce que, d'entree, je
luy ay dict que Vostre Majeste me commandoit de luy compter comme voz
fianceailles avoient este fort honnorablement faictes a Spire, le
dernier dimenche du mois passe; et que, incontinent apres, la
Princesse Elizabeth s'estoit acheminee, en bonne et grande compaignye,
pour venir en France; et que, sellon le compte de ses journees, elle
debvoit arriver a Mezieres le XXe du present, ou Vostre Majeste
l'alloit rencontrer pour y celebrer, au playsir de Dieu, voz nopces,
le XXIIIe, et que bientost apres, vous en retourneriez vers Paris,
pour y fere vostre entree; auquel lieu vous aviez remiz les triumphes
des nopces, parce que Mezieres estoit trop petite ville pour un tel
appareil; et y aviez, a ceste occasion, faict cryer un tournoy
general, qui seroit ouvert, a toutz venantz, le premier jour de l'an.
Ce que vous me commandiez de luy notiffier et aulx seigneurs de sa
court, affin que, s'il luy playsoit d'y en envoyer, ou permettre
qu'ilz y allassent, que Vostre Majeste et Monsieur promettiez qu'ilz y
seroient bien receuz, et leur donriez lieu, avec vous mesmes, de
s'esprouver aux honnestes exercices d'armes, qui s'y feroient; et que,
pour l'honneur d'elle, ilz y seroient respectez et favorisez; qu'il me
souvenoit bien de ce qu'elle m'avoit dict, que l'Empereur, envoyant la
Royne d'Espaigne a son mary, la luy avoit recommandee, dont elle
l'avoit grandement honnoree, et faict fort honnorablement convoyer,
avec magnifficence et despence, par dix de ses grandz navyres de
guerre, passant en ceste mer; et que, si le dict seigneur avoit,
d'avanture, oublye de luy fere une pareille recommendation, par
lettre, de son aultre fille, qu'il envoyoit a ung grand Roy, son
mary, qui luy estoit allye, qu'il ne layssoit pourtant de la luy
recommander de tout son cueur, et qu'il s'atandoit bien qu'elle
useroit de toutes demonstrations de bienveuillance envers elle; et,
quant bien il luy auroit plus expressement recommande celle qu'il
envoyoit en la mayson d'Austriche, d'ou il est, qu'il y avoit
plusieurs aultres bonnes occasions, qui la doibvent convyer d'avoir en
non moindre recommendation celle qui vient en la mayson de France, ou
je la pouvois asseurer qu'elle estoit aultant aymee, honnoree et
respectee que en nulle aultre part de la Chrestiente; et pourtant je
m'asseurois qu'elle n'oblyeroit de envoyer quelque honnorable
ambassade en France, pour fere, tout ensemble, deux grandes
conjouyssances: l'une, pour les nopces de Vostre Majeste, et l'aultre
pour la venue de la Royne Tres Chrestienne, sa bonne soeur, et bonne
voysine. Et luy ay bien vollu dire cella, Sire, parce que je scavois
qu'on luy avoit faict rompre sa delliberation d'y envoyer; puys j'ay
adjouxte qu'elle debvoit prendre pour ung grand signe d'amytie, que
vous luy feziez communication de chose si privee, comme vostre
mariage, et que mesmes, il sembloit que vous augmentiez votre ayse du
contantement que vous pensiez luy donner de celluy que Vostre Majeste
recepvoit; que, outre cella, vous me commandiez de luy fere encores
fort bonne part d'ung aultre bien grand contantement que vous aviez de
voir vostre royaulme tres paysible; et que vostre eedict s'y alloit
establissant, ainsi que vous le pouviez souhayter, de quoy vous vous
en conjoyssiez avec elle, comme avec celle qui proprement desiroit que
ceste prosperite vous fut entiere, et accomplye en vostre royaulme; et
que vous luy en desiriez une toute semblable au sien, et luy offriez
tout ce qui estoit en vostre puyssance pour l'y meintenir;

Que, pour la fin de vostre lettre, vous me commandiez luy fere
entendre le singulier playsir, que ce vous avoit este, de voir que voz
honnestes prieres et gracieuses remonstrances eussent eu tant de lieu
que, pour l'amour de vous, elle heut envoye ses depputez devers la
Royne d'Escoce, pour donner commancement a ung bon traicte, et eust
mande retirer son armee de sur la frontiere d'Escoce; de quoy ne
vouliez faillyr de la remercyer; et la remercies encores bien fort de
vous avoir declaire qu'elle seroit bien ayse de pouvoir honnorablement
restituer la Royne d'Escoce par la voye du traicte; et que, quant
cella n'adviendroit ainsy, qu'encores la renvoyeroit elle aulx
seigneurs escoucoys qui tiennent son party; en quoy vous la supliez
tres affectueusement d'y vouloir perseverer, et de vous en fere
bientost paroistre ceste sienne bonne intention par effect, affin de
vous descharger de l'inportunite de ceulx qui vous abstraignoient, par
vertu des traictez, de luy bailler secours; lesquelz se monstroient de
tant plus ardantz a le pourchasser, que le comte de Lenoz poursuyvoit
toutjour d'user de viollance contre eulx, au prejudice de la surceance
d'armes; et que vous desiriez, Sire, que les conditions du traicte
reuscissent toutes bien fort seures et honnorables pour elle, et
pareillement bien honnestes et esloignees de toute offance pour la
Royne d'Escoce, et pour vous: ou bien, si c'estoit par l'aultre moyen
qu'elle la vollust restituer, que vous y requeriez sa sincerite et sa
grandeur de cueur a le fere; en sorte que la liberte qu'elle luy
donroit ne luy fut ung nouveau tourment et peyne.

La dicte Dame, depposant ung peu de la severite, qu'elle avoit use a
me recepvoir, m'a respondu que ces propos luy sembloient meilleurs
qu'elle n'avoit espere de les ouyr de Vostre Majeste, apres une telle
menace et rigoureuse demonstration, que vous aviez usee vers son
ambassadeur, et preparee en Bretaigne; et qu'elle ne pouvoit fere que,
pour ceulx de vostre mariage, elle ne vous en remercyat aultant, de
vraye et bonne affection, comme il luy estoit possible de le fere, et
que vous ne vous tromperiez jamais, si vous vouliez droictement croyre
qu'elle estoit et seroit toutjours tres ayse de voz prosperitez et
contantemens, aultant et plus que nul de toutz les princes de vostre
alliance; et, quoy qu'il y ayt, que vous luy feriez grand tort si ne
demeuriez tres fermement persuade que vostre mariage luy est
singulierement agreable, et qu'elle prioyt Dieu d'y envoyer ses
benedictions, affin qu'il fust tres heureux aulx espousez, et que la
posterite en fust de mesmes tres heureuse. Et s'est le propos
poursuyvy a dire que Vostre Majeste se pouvoit promettre une bonne
part de la vigne, qui est pour ceulx qui peuvent passer le premier an
de leurs nopces sans se repentyr, et que ceste vigne estoit proprement
pour les mariages si bien et si convenablement faictz comme le vostre.

A quoy j'ay adjouxte que Vostre Majeste n'avoit garde de tumber en
nulle sorte de repentailles, et que celle de la vigne s'entendoit que
nul n'estoit marye de si bonne heure, qu'il ne se repentit de ne
l'avoir este plustost, et que j'esperois voir ung matin qu'elle seroit
touchee de ce repentir; ce que, en soubzriant, elle a advouhe, et que
mesmes elle en estoit desja bien fort attaincte; et a continue que,
quant a la recommendation que l'Empereur luy avoit faicte de la Royne
d'Espaigne, cella estoit advenu, parce qu'elle avoit envoye devers
elle en Flandres, et puys devers luy a Spyre, sur l'occasion du
differant, qu'elle avoit avec le Roy d'Espagne, qui n'estoit procede
de luy, mais de ses ministres; et que, voyant que sa fille auroit a
passer en ceste mer, il luy avoit escript de luy vouloir randre son
passaige bien asseure, qui aultrement, possible, ne l'eust guieres
este; et qu'encores que la Royne Tres Chrestienne ne vint poinct en
ceste mer, si ne lairroit elle de l'honnorer; et puysque je luy
faisoys ceste notiffication de la remise des triomphes a Paris,
qu'elle adviseroit d'envoyer quelcun de sa part pour fere la
conjouyssance, mais quant a tournoyer, qu'il y avoit quelques ans
qu'elle avoit entretenu sa court, comme en veufve, sans y fere
tournoys; dont craignoit que les braz de ses gentishommes fussent
devenuz si engourdiz qu'en lieu d'aller aquerir de l'honneur; ils y
gaignassent de la honte pour eulx et pour leur nation; au regard de la
paix de vostre royaulme, que Vostre Majeste ne s'en resjouyssoit pas
plus droictement qu'elle, qui ne cedoit a nul, qui, plus qu'elle, la
vous desirat stable et de duree; ce qui la faisoit de tant plus
esbahyr pourquoy Vostre Majeste entreprenoit de la rudoyer, et mal
traicter pour la Royne d'Escosse, et qu'elle n'eust jamais pense que
vous l'eussiez vollue accomparer de respect a elle, et ne tenir en
trop meilleur compte son amytie que celle de la dicte Royne d'Escosse.

Et s'est eslargie en tant de parolles aigres contre la dicte Royne
d'Escosse, et sur vos dictes menaces, et sur les secours qu'elle
entendoit s'aprester de rechef en Bretaigne, que je suys demeure asses
esbahy comme la dicte Dame estoit si changee despuys l'aultre foys,
dont ne me suis peu tenir (luy gardant neantmoins toutjours tout le
respect qu'il m'a este possible), que ne luy aye fermement replique
qu'elle se faisoit grand tort de prendre ainsy en mauvaise part les
tres honnestes et gracieuses remonstrances, que Vostre Majeste luy
faisoit pour la Royne d'Escosse, et la franchise dont vous luy
declairiez comme vous estiez contrainct de la secourir; qui pourtant
monstriez, par la patience dont vous y procediez, que vous auriez
grand regrect qu'il vous en fallust venir a tant. Et n'ay obmiz de luy
respondre a toutz ses aultres argumentz, ung a ung, luy demandant
enfin quelle aultre voye donques estimoit elle que Vostre Majeste
pourroit tenir pour, tout ensemble, conserver son amytie, et
s'acquicter de son debvoir envers la Royne d'Escosse.

A quoy, apres y avoir ung peu pense, elle m'a respondu qu'elle vous
prioyt, de toute son affection, de ne monstrer, par voz parolles et
aprestz, que vous mesprisez son amytie, et de ne vouloir traitter que
honnorablement avec elle et avec son ambassadeur, comme elle estoit
preste d'user de mesmes envers vous; car aymoit mieulx venir a toutes
aultres extremites que de souffrir rien qui fut indigne de sa
reputation, ny de celle de sa couronne. Et quant au reste, elle me
vouloit bien dire qu'elle ne pretandoit que nul aultre prince
s'entremit du traicte d'entre elle et la Royne d'Escosse, que elles
deux, et que je ne debvois craindre qu'il s'y fit ligue contre Vostre
Majeste, mais bien pour se deffandre entre elles, si quelcun les
vouloit assaillyr; et qu'elle avoit mande, pour le jour d'apres,
l'evesque de Roz, et puys, pour le lendemain, l'abbe de Donfermelin
qui estoit desja arrive, affin de les ouyr, l'ung apres l'aultre, et
donner, puys apres, le plus d'advancement qu'elle pourroit au dict
traicte.

Et n'ay raporte, pour ceste foys, aultre chose de la dicte Dame sinon
que noz propos se sont terminez gracieusement, et j'ay sceu despuys
qu'ilz ont eu beaucoup d'effect a la moderer sur tout ce qui peult
concerner vostre commune amytie et les afferes de la dicte Royne
d'Escosse. Sur ce, etc. Ce XXXe jour de novembre 1570.

   POUR FERE ENTENDRE A LEURS MAJESTEZ, oultre le contenu des
   lettres:

   Que d'aulcunes choses, dont la Royne d'Angleterre est en peyne,
   il y en a principallement trois, qui, a ceste heure, la
   travaillent: l'ellevation a quoy se sont monstrez promptz ceulx
   de Lenclastre, ou elle n'ose toucher, de peur que le mal n'en
   deviegne plus grand et plus universel en son royaulme; la seconde
   est les afferes de la Royne d'Escosse, lesquelz sont suportez du
   Roy, et soubstenuz avec tant d'affection par une partie de ses
   subjectz, et contradictz si opiniastrement par l'aultre,
   mesmement par les evesques et principaulx de la nouvelle
   religion, qu'elle ne scayt quel expediant y prendre; la
   troisiesme est les differans des Pays Bas, desquelz tant plus
   l'accord s'en prolonge, plus les prinses se deperissent, et elle
   s'en tient comme responsable, et les commerces cessent, desquelz
   avoit accoustume de tirer les meilleurs et plus clairs revenuz;

   Et, qui pis est, qu'il semble que ces trois causes se vont
   confortant l'une a l'aultre, et qu'elles sont pour devenir toutes
   a ung: a fere quelque grand effect dans ce royaulme, dont la
   dicte Dame assemble souvant ceulx de son conseil pour y remedier;
   et je ne scay encores quelles resolutions ilz y mettent, parce
   qu'ilz les tiennent fort secrectes, mais voycy ce que j'ay aprins
   de particulier sur chacune des dictes occasions, d'ou se pourra
   aucunement colliger a quoy elles auront a devenir.

   Un seigneur bien entendu ez afferes de ce royaulme, qui naguieres
   estoit en conversation avec d'aultres personnaiges de bonne
   qualite, en ceste ville, leur dict que la Royne, leur Mestresse,
   estoit a present fort particullierement informee de ce qui se
   passoit au quartier de Lenclastre; et que ung des principaulx
   autheurs de l'entreprinse en estoit venu descouvrir si
   veritablement tout ce qui en estoit, qu'il n'avoit espargne
   d'acuser son propre pere, et avoit este enferme quatre heures
   avec le secretaire Cecille, pour luy notiffier les personnes, et
   luy expecifier les delliberations, et luy ouvrir encores les
   moyens d'y remedier;

   Et que, sellon son rapport, sembloit que le comte Dherby, deux de
   ses enfans, et la pluspart de la noblesse du pays se fussent
   ouvertement soubstraictz de l'obeyssance de la dicte Dame, et
   eussent declaire de ne vouloir plus respondre a sa justice, ny
   obeyr a chose qui se fit par son autorite, allegans que Dieu et
   leur conscience les pressoient de ne recognoistre pour leur Royne
   et Souveraine celle qui estoit declairee illegitime et interdicte
   par l'esglize, jusques a ce qu'elle se fut mize hors de
   l'interdict; et que c'estoit sir Thomas Stanlay, second filz du
   dict Dherby, qui conduysoit principallement cest affere, lequel
   se promettoit d'avoir toutz les principaulx de ce royaulme de son
   parti, hormiz le comte de Betfort, le comte de Huntington et le
   duc de Norfolc, parce que ceulx la estaient l'un epicurien,
   l'aultre sacrementaire, et le tiers neutre; et que la dicte Dame
   estoit pour demeurer en grand peyne de cecy, si de Lenclastre
   mesmes l'on ne luy eust mande qu'elle ne s'en donnat poinct de
   peur, car il restoit encores des gens de bien en si grand nombre
   dans le pays qu'ilz romproyent ayseement les entreprinses de ces
   papistes.

   J'ay entendu d'ailleurs que ung gentilhomme, que les dicts de
   Lenclastre avoient envoye devers aulcuns seigneurs des quartiers
   de deca, leur a dict qu'ilz se mettroient trente ou quarante mil
   hommes asses promptement ensemble, si eulx se vouloient declairer
   ouvertement de leur party; et que iceulx seigneurs luy ont
   respondu qu'ilz ne pouvoient rien fere de eulx mesmes, si le duc
   de Norfolc n'estoit de la partie, lequel estoit encores dettenu,
   et ne monstroit qu'il eust vollonte de rien remuer.

   Laquelle responce semble que, sans en rien communiquer au dict
   duc, ilz l'ayent ainsy expressement faicte a icelluy gentilhomme
   pour ne se descouvrir a nul anglois, car ilz ne se fyent les ungs
   des aultres; et que neantmoins semble qu'ilz sont assez deliberez
   et resolus a l'entreprinse, pourveu qu'elle soit conduicte
   secrectement, et que le dict duc en veuille estre, et donner
   parolle qu'il advancera le droict de la Royne d'Escosse au tiltre
   de ce royaulme, et qu'il promettra que l'exercice de la religion
   catholique aura cours pour ceulx qui la vouldront avoir; car
   aultrement ilz aymeroient mieulx que la Royne d'Escosse print le
   party du plus estrangier du monde que le sien; mais, cella
   accorde, qu'ilz tiendront l'entreprinse pour bien, fort advancee,
   en ce que le Pape, et le Roy, et le Roy d'Espaigne les veuillent
   secourir de six mil harquebouziers seulement, en six divers
   lieux, qui soient conduicts par gens, qui ne sachent en facon du
   monde ou ilz vont.

   Aulcuns estiment que le duc de Norfolc n'accepteroit que tres
   vollontiers les dictes deux conditions, mais il ne peult fere
   aulcun bon fondement sur ceulx qui se meslent de l'entreprinse,
   s'estant trouve une foys trop deceu en celle de son mariage; et
   aussi, qu'estant encores resserre, il estime, possible, qu'il ne
   se pourroit asses bien prevaloir de ses propres moyens.

   Et d'ailleurs il se sent asses offance d'aulcunes choses, que les
   principaulx de son intelligence ont execute contre luy, despuys
   sa detention, mesmement le viscomte de Montagu, lequel a faict
   tout ce qu'il a peu en faveur de millord Dacres, de qui il a
   espouse la soeur, pour debouter la niepce, qui est maryee au filz
   ayne du duc, de toute la succession Dacres; et millord de
   Lomelay, qui a espouse la fille du comte d'Arondel, de laquelle
   il n'a poinct d'enfans, voyant que toute la succession de son
   beau pere va au filz ayne du dict duc, qui est filz d'une aultre
   sienne fille, il l'induict de vendre, piece a piece, tout son
   estat et ses terres; dont n'y a bonne intelligence entre les
   principaulx, qui sont pour fere quelque effect. Par ainsy semble
   qu'il seroit mal a propos de rien remuer, et le dict duc, de sa
   part, fonde toute son esperance des afferes de la Royne
   d'Escosse, au secours et demonstrations du Roy; duquel il dict
   qu'il veult dependre, et qu'il espere qu'avec une bien mediocre
   assistance de luy, les choses d'Escosse viendront a estre bien
   remediees, et ne trouve bon que la dicte Royne d'Escosse ny luy
   s'embroillent avec les dicts de Lenclastre, lesquelz neantmoins
   se promettent du dict duc et des aultres principaulx seigneurs du
   royaulme, et encores des estrangiers, tout secours, quant il en
   sera besoing; et, attandans cella, ilz ne remuent rien, ny ne
   sont pareillement recerchez.

   Au regard des afferes de la Royne d'Escosse, les depputez, qui
   ont este devers elle, ayant faict un tres bon rapport des propos
   et demonstrations, dont elle leur a use, tendans a une bonne paix
   et sincere amytie, sans fraulde, entre les deux Roynes et leurs
   royaulmes, ilz ont ayseement induict la dicte Royne d'Angleterre
   de vouloir venir en accord; laquelle a miz en consideration ce
   que aulcuns aultres de son conseil luy ont remonstre, qu'elle
   avoit desja beaucoup despendu pour les choses d'Escosse, sans
   avoir rien estably de ce qu'elle pretandoit, et que, quant ceulx
   du party de la dicte Royne d'Escosse ne viendroient estre qu'a
   moictie prez secouruz du Roy, de ce que le comte de Mora et
   celluy de Lenoz l'ont este d'elle, que non seulement ilz
   deboutteroient leurs adversayres, mais pourroient procurer une
   dangereuse revenche contre l'Angleterre.

   Ce qui a faict que la dicte Dame s'est fort opposee a ceulx qui
   vouloient interrompre le trette, lesquelz n'ont heu enfin aulcun
   plus fort argument que de luy remonstrer que, puysque le Roy
   s'affectionnoit si fort a le pourchasser, elle debvoit croyre
   qu'il y pretandoit quelque grand interest, qui ne se descouvroit
   encores, lequel pourroit bien revenir au dommaige d'elle; et que,
   quant bien il n'y auroit, a present, sinon ce, qu'il l'a menacee,
   et qu'il a rudoye son ambassadeur, encores importoit il
   grandement a sa grandeur et reputation qu'elle ne fist rien pour
   ceste foys.

   Et a cella faict tant d'impression en l'opinion de la dicte Dame
   qu'elle s'est cuydee estranger de l'amitye du Roy, et se
   despartyr de tout bon propos d'avec la Royne d'Escosse.
   Neantmoins, en ma derniere audience, apres avoir paysiblement
   escoutte tout ce que je luy ay vollu dire la dessus, conforme a
   l'intention du Roy, en la plus gracieuse facon et esloignee
   d'offance qu'il m'a este possible, elle m'a enfin respondu ce qui
   est desduict en la lettre du Roy.

   Dont ceulx qui sont contraires au trette, voyantz qu'elle
   inclinoit toutjour de passer oultre, ont advise de l'abstraindre,
   par la conscience, de ne le vouloir aulcunement fere, que,
   premier, la Royne d'Escosse n'ayt expressement promiz et fort
   solennellement jure qu'elle n'innovera rien en la religion, quant
   elle sera de retour en Escosse, ny pareillement en ce royaulme,
   si, d'avanture, elle y vient a succeder; et nous a este raporte
   qu'ilz avoient encores passe oultre a delliberer sur la vie de
   ceste pouvre princesse; dont en estant venu un tel advertissement
   a l'evesque de Roz, et s'estant la dessus la dicte Dame trouvee
   bien mal, nous avons este en grand peur d'elle, et avons miz
   peyne que d'icy luy a este envoye aulcuns bien bons remedes en
   fort grande dilligence.

   Or, de ce qui se peult esperer de l'yssue de son faict, je l'ay
   asses desduict par toutes mes depesches precedentes, et par celle
   de ceste datte, et que, nonobstant mes traverses, et empeschemens
   qu'on y faict, qu'il y a grande apparance que le trette succedera
   avec le temps; et que l'abbe de Domfermelin, lequel, a ce qu'on
   dict, est venu devant, de la part du comte de Lenoz, pour
   l'interrompre, ne pourra sinon le retarder quelque peu de jours.

   Quant aulx differans des Pays Bas, ceulx qui ont senty que la
   dicte Dame se tenoit offancee du coste de France, luy sont venuz
   mettre en avant qu'en toutes sortes elle debvoit retourner a
   l'intelligence du Roy d'Espaigne, et ne se soucyer de toutz les
   aultres accidans du monde. A quoy l'ayans trouvee en general fort
   bien disposee, ilz ont espere de la pouvoir fere condescendre a
   ce particullier, de recepvoir une lettre de l'ambassadeur
   d'Espaigne, et de fere qu'elle luy randroit responce, ou luy
   accorderoit audience, ou bien envoyeroit quelques ungs du conseil
   pour tretter avecques luy; et, a la verite, ilz ont trouve moyen
   de luy fere bien recepvoir la dicte lettre, en laquelle le dict
   ambassadeur s'est seulement conjouy avec elle de ce que la Royne
   d'Espaigne, apres avoir este honnorablement convoyee par ses
   navyres, est arrivee a bon port le IIIIe du mois passe; et n'a
   touche aulcun autre poinct. Mais, quant il a este question
   d'avoir la responce, et de passer plus avant avec le dict
   ambassadeur, elle a respondu qu'il suffizoit, pour ceste heure,
   qu'on dict a son secretaire qu'elle avoit receu sa lettre, et
   avoit este bien ayse, comme elle le sera toutjour, d'entendre
   toutes bonnes nouvelles de la Royne d'Espaigne, sa bonne soeur.

   Sur quoy aulcuns se sont entremiz d'accommoder, et les aultres de
   traverser l'affere, qui enfin est demeuree en ce, que, si
   l'ambassadeur avoit quelque lettre de son Maistre pour la dicte
   Dame qu'il la luy envoyat, et elle adviseroit d'entrer en si bon
   trette avecques son dict Maistre, qu'elle donroit a cognoistre de
   n'avoir heu jamais aultre desir que bien conserver son amytie; et
   que desja elle luy avoit escript trois lettres, despuys ces
   differans, a nulle desquelles elle n'avoit este respondue, et
   qu'il importoit beaucoup a sa reputation qu'elle ne parlat ny
   escripvit plus en ceste affere, jusques a ce qu'elle eust de ses
   nouvelles.

   Et n'a rien servi de remonstrer a la dicte Dame que le dict
   ambassadeur pouvoit avoir des lettres de son dict Maistre,
   lesquelles ne luy estait loysible de presenter que par luy
   mesmes; car a respondu que si son Maistre ne la pryoit, par une
   sienne bien expresse lettre, de luy redonner sa presence, qu'elle
   ne l'y admettra jamais; et qu'il feroit bien d'en envoyer ung
   aultre, car la souvenance des choses qu'il avoit escriptes
   d'elle, et de ce qu'il s'estoit mesle de l'eslevation du North et
   de la bulle, ne permettoient qu'elle le peult avoir jamais
   agreable.

   Et, sur ceste resolution, elle n'a plus vollu differer d'escripre
   a son deppute en Flandres, que, si le duc d'Alve ne vouloit
   admettre la compensation des merchandises, et prendre celles
   d'Angleterre pour le priz qu'elles ont este vandues par della,
   qu'il s'en vint; et que, aussitost qu'il seroit icy, il seroit
   procede a la finalle vante de celles d'Espaigne, dont s'entend
   que le Sr Thomas Fiesque sera de rechef depesche pour venir
   accorder ce poinct; et que le duc d'Alve ne s'y opiniastrera; et,
   quant au principal faict de l'entrecours, que le Sr Ridolfy
   passera bientost devers icelluy duc, pour mettre en avant quelque
   bon expediant.




CXLVIIIe DEPESCHE

--du VIIe jour de decembre 1570.--

(_Envoyee expres jusques a Calais par Guillaume Bernard._)

  Sollicitations pour ramener Elisabeth a de meilleurs sentimens
    envers la France.--Priere de l'ambassadeur au roi afin de
    l'engager a faire un plus favorable accueil a l'ambassadeur
    d'Angleterre.--Maladie subite de Marie Stuart.--Arrivee de
    quelques-uns des deputes d'Ecosse.--Affaires des Pays-Bas et
    d'Allemagne.--Prochain depart du cardinal de Chatillon.--Espoir
    de l'ambassadeur que Leicester, ou quelqu'un des grands
    d'Angleterre, sera envoye en France a l'occasion du mariage du
    roi.


     AU ROY.

Sire, apres vous avoir depesche mon secretaire, le dernier de l'aultre
mois, j'ay cerche de scavoir en quelle disposition continuoit d'estre
la Royne d'Angleterre vers Vostre Majeste et vers la Royne d'Escosse;
et j'ay aprins, Sire, que luy ayant este naguieres parle de l'ung et
de l'autre, a heure bien propre, et en termes convenables pour luy
oster l'impression de ces menaces et rigoureuses demonstrations, dont
son ambassadeur s'est plainct qu'on luy avoit use en France, elle a
monstre d'avoir beaucoup de regrect que cella fut advenu pour
interrompre les tesmoignages de la bonne affection, qu'elle se
preparoit de manifester bientost au monde qu'elle avoit vers Vostre
Majeste; et encores de celle que, pour l'amour de vous, elle vouloit
fere sentyr a la Royne d'Escosse; et qu'on scavoit bien qu'elle avoit
desja propose d'envoyer une ambassade en France, non moins honnorable
que si elle y eust depesche ung sien propre frere, pour fere la
conjoyssance de voz nopces et de la venue de la Royne, et pour
honnorer l'ung et l'aultre, ensemble la Royne, vostre mere, de
quelques presens, et de vous gratiffier et vous accorder tout ce
qu'elle eust peu pour la Royne d'Escosse.

Sur quoy luy ayant, l'ung de ceulx qui estoient la presens, asses
soubdain remonstre qu'elle ne debvoit laysser de le fere pour chose,
que son ambassadeur luy eust escript, parce que moy, vostre
ambassadeur par deca, asseurois bien fort que Vostre Majeste n'avoit
aulcune vollonte de l'offancer, et que mesmes elle pouvoit cognoistre
qu'encores que vous travaillissiez de satisfere a ce que vous debviez
a la Royne d'Escosse et aulx Escossoys, vous cerchiez neantmoins de
n'avoir poinct de guerre a elle; car, d'ung coste, vous pourchassiez
le trette, et lui declairiez, de l'aultre, qu'au cas qu'il ne succedat
vous seriez contrainct d'envoyer vostre secours en Escosse; et s'est
esforce, par ce moyen, de ramener la dicte Dame a sa premiere bonne
delliberation d'envoyer en France; de quoy elle ne s'est monstree trop
esloignee. Neantmoins, de tant que sa principalle entente est de fere
veoir aulx siens que les princes estrangiers l'honnorent et la
respectent, et que, la ou ilz ne le vouldroient fere, qu'elle a le
cueur bon pour ne leur rien ceder, affin que cella luy serve pour se
maintenir en plus d'authorite dans son royaulme, elle a enfin respondu
que nul ne la debvoit conseiller de porter honneur a celluy qui luy
vouloit oster le sien, ny de recercher d'amytie celluy qui mesprisoit
la sienne, et qu'elle abaysseroit par trop la dignite de la couronne
d'Angleterre, si elle monstroit de fere quelque chose par menaces;
dont attandroit de veoir comme ses demonstrations de bonne vollonte
auroient a etre bien receues en France, premier qu'elle advanturast de
les envoyer offrir.

Sur quoy j'ay este advise, Sire, par ung, qui est bien affectionne a
vostre service, de vous debvoir escripre que, de tant qu'il ne vous
peult estre impute que a grande courtoysie de defferer quelque chose
aulx dames, et que ceste cy n'a, au fondz de son cueur, que tres bonne
affection de perseverer en toute amytie et intelligence avec Vostre
Majeste et avec la France; et qu'il est dangier qu'elle s'en retire,
pour s'adjoindre ung aultre party qui la recerche infinyement, et ou
vous pourriez estre quelquefoys bien marry qu'elle y eust passe,
lorsque, possible, vous vouldriez, avec tres grand desir, l'avoir
reservee du vostre; et que les afferes d'Escosse ne succederont que
mieulx a vostre desir, et mesmes il vous viendra plusieurs aultres
commoditez de ceste princesse et de son royaulme, si vous la
regaignez; que Vostre Majeste fera bien de porter quelque faveur a son
ambassadeur, et de luy tenir des propos honnestes, et plains d'amytie
et de bienveuillance vers elle, luy faysant quelque part des nouvelles
de vostre mariage; et que, estant les choses d'Escosse accommodees,
ainsy que vous esperiez qu'elles le seroient, par le trette, et dont
vous la priez que ce soit bientost, que vous pourrez, puys apres,
vivre en une tres parfaicte intelligence et entiere amytie avec elle;
et que desja le dict ambassadeur est adverty que s'il vous plait,
Sire, parler a luy en ceste sorte, que, pour deux motz que Vostre
Majeste luy en dira, il y ayt a luy en escripre plusieurs de si bons a
sa Mestresse, qu'il luy face perdre la memoire de ceulx qui luy ont
faict mal au cueur; et que, si Vostre Majeste avoit agreable de m'en
fere aussi toucher quelques unes en vostre premiere depesche, qui
fussent asses expres pour les pouvoir monstrer a la dicte Dame,
qu'elle en demeureroit tres grandement satisfaicte, et toutes choses
en yroient mieulx. Dont de tant, Sire, que ce conseil ne peult estre
que decent a Vostre Majeste, et que ceulx, qui portent icy les afferes
de la Royne d'Escosse, m'ont prie de le vous fere trouver bon, je n'ay
vollu faillyr de le vous escripre tout incontinent, et adjouxter,
Sire, qu'il me semble qu'il ne pourra estre que honneste et utille a
vostre service d'en user ainsy.

Cependant il est advenu que la Royne d'Escosse est tumbee fort
mallade, et qu'ayant change d'air et de logis, a Chiffil, pour cuyder
s'y trouver mieulx, son mal est augmente, de sorte qu'elle a mande a
l'evesque de Roz de l'aller trouver en dilligence, et de luy admener
ung homme d'esglize pour l'administrer; lequel est party ce matin pour
luy aller luy mesme fere ce sainct office, par faulte d'aultre, et a
mene deux bons medecins, que la Royne d'Angleterre luy a baillez,
laquelle a escript une bonne lettre a la dicte Dame, qui la consolera
grandement; car aussi nous a elle mande que son plus grand mal est
d'ennuy de ses afferes, et que nous ne demeurions en souspecon de
l'adviz que nous luy avions mande, parce qu'elle a fort bien prins
toutjour garde a son vivre. Nous estimons que c'est son accoustume mal
de coste, et que bientost nous aurons meilleures nouvelles d'elle;
lesquelles, Sire, je vous feray incontinent tenir.

L'abbe de Domfermelin a faict plusieurs vifves remonstrances a la
Royne d'Angleterre pour rompre le traicte, desquelles elle a este
asses esmeue; mais enfin elle l'a renvoye pour aller querir les
aultres depputez du party du regent, avec delliberation de passer
oultre, monstrant toutesfoys n'estre contante que les depputez, qui
viennent pour le party de la Royne d'Escosse, ne sont personnaiges
plus principaulx qu'ilz ne sont: car a entendu que c'est seulement
l'evesque de Galoa et milord Leviston; mais l'on luy a donne esperance
que le comte d'Arguil pourra venir, ce qui fera encores quelque
longueur en cest affere; mais j'y donray toutjour le plus de presse
qu'il me sera possible.

L'on s'esbahyt qu'il y a plus d'ung mois que nul courrier n'est venu
de Flandres, mais l'on ne le prend que pour bon signe, de tant
qu'ayant este escript au deppute, qui est en Envers, d'aller
incontinent trouver le duc d'Alve a Bruxelles, pour luy proposer la
derniere offre; et que, s'il y faict nulle difficulte, qu'il s'en
retourne tout incontinent, l'on estime que le dict duc l'a acceptee,
et que l'on est meintennant apres a conclurre les chappitres de
l'accord. J'entendz que le jeune Coban a este licencie de l'Empereur,
dez le VIIIe du passe, pour s'en retourner devers sa Mestresse; il est
encores en chemin, mais ung personnaige d'asses bonne qualite,
allemant, est arrive despuys deux jours, qui se dict ambassadeur du
duc Auguste de Saxe, duquel je n'ay encores rien aprins de sa
legation; je travailleray d'en entendre quelque chose. Monsieur le
cardinal de Chastillon partit hyer de ceste ville pour aller a
Canturbery, pour estre plus pres du passaige, delliberant d'attandre
la des nouvelles de son homme, qu'il a envoye en France. Il m'est, de
rechef, venu visiter, avec plusieurs bonnes parolles de sa devotion
et fidellite vers vostre service, et qu'il n'a nul plus grand desir au
monde que de vous en fere, et qu'il espere bientost vous aller bayser
les mains pour plus expressement le vous tesmoigner. Sur ce, etc. Ce
VIIe jour de decembre 1570.

   Je pense avoir desja tant rabattu de courroux de la Royne
   d'Angleterre que, si elle n'envoye le comte de Lestre en France,
   que au moins y depeschera elle ung aultre milord de bonne
   qualite.




CXLIXe DEPESCHE

--du XIIIe jour de decembre 1570.--

(_Envoyee jusques a la court par Antoine Jaquet, chevaulcheur._)

  Maladie de Marie Stuart.--Etat de la negociation qui la
    concerne.--Incertitude sur la negociation des
    Pays-Bas.--Nouvelles d'Allemagne.--Reclamations relatives aux
    plaintes des negocians de Rouen et de la Bretagne.--Resolution
    de la reine d'Angleterre d'envoyer un ambassadeur en France, a
    l'occasion du mariage du roi.


     AU ROY.

Sire, il n'est venu aulcunes nouvelles de la Royne d'Escosse despuys
mes aultres lettres, de devant celles icy, lesquelles sont du septieme
de ce mois, qui est signe, Sire, qu'elle se trouve mieulx, ou au moins
qu'elle ne va en empyrant; car son mal est asses tost publie en ce
royaulme. J'espere que, par mes premieres, je vous pourray mander
quelque chose de particullier de sa convalescence, sellon que les bons
medecins, qu'on lui a admene d'icy, et les bons remedes qu'on luy a
envoyez, luy auront, avec l'ayde de Dieu, peu servir. Cependant l'abbe
de Domfermelin a fort negocie en ceste court, pour interrompre le
trette, mais il ne l'a peu fere; dont, voyant que la Royne
d'Angleterre incistoit toutjour que les depputez de son party
vinssent, il s'est resolu de les attandre icy, et a depesche ser
Guilhaume Stuart en poste pour les aller queryr, et pour apporter une
depesche et responce de la dicte Dame au comte de Lenos. Il estime que
les comtes de Morthon et de Glames viendront. L'on a opinion que les
depputez de l'aultre party sont desja a Cheffil avec la Royne
d'Escosse, leur Mestresse, et que l'evesque de Roz, qui l'est allee
trouver, les admenera bientost par deca. Je vays, en son absence,
entretenant, la plus vifve que je puys, la pratique du dict trette et,
par toutes les sondes que je y fays, je trouve que la resolution
demeure ferme de passer oultre; non que pour cella, Sire, il ne s'y
voye beaucoup de difficultez, semblables a celles du passe, et mesmes
que le comte de Sussex, a son arrivee, y en a seme plusieurs de celles
qui tesmoignent le regrect, qu'il a, d'estre deppose de sa charge, et
de ce que son armee luy a este cassee, magniffiant ces derniers
exploictz d'Escosse, et monstrant combien il seroit facille, et hors
de dangier, d'y en executer de plus grandz, veu les ordinaires
empeschemens, que Vostre Majeste et les princes de della la mer ont en
leurs afferes. Neantmoins l'on pourra juger plus a clair du succez de
cest affere, quant toutz les depputez seront achevez d'arriver, ce que
je n'espere devant le huictiesme de janvier.

Il est, coup sur coup, arrive trois courriers de Flandres, qui sont
allez descendre au logis du secretaire Cecille en ceste ville, ou il
est encores mallade; qui les a examinez a part, et les a asses tost
expediez vers la Royne sa Mestresse, sans permettre qu'ilz ayent rien
publie de leur depesche. Tant y a que j'ay ung adviz d'assez bon
lieu, que le duc d'Alve, en baillant sa responce au depputte de la
dicte Dame, ne luy a accepte son offre, ny aussy ne la luy a reffuzee;
mais il luy a miz en avant d'aultres gracieulx expedientz, par
lesquelz il faict esperer a ceste princesse, et aulx siens, que non
seulement le faict de ces prinses, mais aussi celluy du commerce et de
l'entrecours, et pareillement toutz aultres differans, d'entre le Roy
Catholique et elle, et d'entre leurs pays et subjectz, se pourront
facillement accommoder, avant la fin de febvrier, ou au moins, dans
tout le mois de mars. Je ne scay si elle s'y endormyra, mais ceulx de
son conseil monstrent qu'il y a une extreme necessite de trafiquer en
ce royaulme, et pressent bien fort l'ambassadeur d'Espaigne de leur
ottroyer des passeportz, pour envoyer des navyres et merchandises en
Biscaye et Andelouzie.

Le jeune Coban est arrive, despuys trois jours, en ceste court, lequel
n'a passe en ceste ville; dont n'ay encores rien aprins de certain de
ce qu'il a raporte de sa legation. Il est vray que quelques lettres
sont venues d'Allemaigne, par lesquelles l'on escript que l'Empereur
luy a notiffie le mariage de l'archiduc Charles, son frere, avec la
fille de Baviere, et que cella, avec quelques bonnes parolles
d'amytie, ont este toute la substance de la responce qu'il luy a
faicte.

Il a este procede si gracieusement ez choses de Lenclastre, que les
sires Thomas et Edouart Stanlays et le sire Thomas Gerard, soubz
parolles de seurete, se sont enfin venuz represanter en ceste court,
ou le comte de Lestre et le secretaire Cecille leur ont, d'entree,
monstre grand faveur. Je ne scay quelle sera l'yssue de leur faict. Le
dict secretaire Cecille m'a envoye, par le Sr de Quillegray, son beau
frere, la responce, que les maire et eschevins de Londres font aulx
remonstrances de voz subjectz de Roan, et m'a mande que, si les dicts
de Roan ne s'en contentent, qu'ilz les apostillent, ou bien qu'ilz
depputent deux d'entre eulx pour en conferer avec deux aultres de
Londres, affin de s'en accommoder ensemble. Car sa Mestresse; desire
que, pour l'honneur de Vostre Majeste, ilz soyent contantes, et le
commerce continue. Et m'a dict aussi le dict Cecille que, pour
remedier aulx desordres d'entre la Bretaigne et l'Angleterre, il vous
playse, Sire, ordonner a Mr de Montpensier de fere une recerche des
prinses et depredations faictes aux Anglois par della, et y depputer
des commissaires pour en juger sommairement; et sa dicte Mestresse
pourvoyra de fere le semblable par deca, pour la restitution des biens
des Bretons, et qu'aultrement le commerce d'entre les deux pays va
estre de tout interrompu.

Monsieur le comte de Lecestre m'a envoye dire, ce matin, par ung de
ses gentishommes, qu'il a continue vers la Royne, sa Mestresse, la
negociation que j'avois commancee avec luy, suyvant laquelle ayant
priz en bonne part noz remonstrances, elle s'est resolue de perseverer
en tous debvoirs de bonne amytie vers Vostre Majeste, et qu'elle
envoyera une bien honnorable ambassade en France, pour fere la
conjouyssance de voz nopces et de la venue de la Royne. J'entendz que
ce sera milord Boucart, parant en mesme degre de la dicte dame qu'est
milord d'Ousdon. Sur ce, etc. Ce XIIIe jour de decembre 1570.




CLe DEPESCHE

--du XVIIIe jour de decembre 1570.--

(_Envoyee expres jusques a Calais par Jehan Volet._)

  Nouvelles de la sante de Marie Stuart.--Preparatifs de depart de
    lord Buchard et des seigneurs de sa suite pour assister aux
    fetes du mariage du roi.--Negociation des Pays-Bas.--Nouvelles
    d'Allemagne.--Affaires d'Irlande.


     AU ROY.

Sire, suyvant ce que, en mes precedantes du XIIIe de ce moys, j'avois
espere de vous pouvoir, par celles de ceste heure, mander de bonnes
nouvelles de la Royne d'Escoce, il est advenu que Mr l'evesque de Roz
m'a escript, du XIe de ce moys, tout l'estat auquel il l'a trouvee,
quant il est arrive vers elle; qui est chose pitoyable a ouyr, mesmes
que, oultre la complication de beaucoup de malladies, qui la pressent,
elle est affligee d'ung extreme ennuy de ses afferes, et d'un
crevecueur trop grand, qu'elle a d'aulcunes mauvaises parolles qu'on a
aprins au Prince d'Escoce, son filz, de proferer d'elle. Neantmoins,
par la bonne dilligence et les bons remedes, qu'on luy a use, les
medecins jugent qu'elle est a present hors de dangier; ce que je vous
confirmeray, Sire, par mes subsequentes, sellon la certitude qui m'en
viendra chacun jour. Les depputez de son party ne sont encores
arrivez, et estime l'on qu'on a change l'ellection, et que le comte
d'Athil, ou celluy d'Arguil, avec milord Herys, seront envoyes. Leur
longueur aporte beaucoup de retardement a leurs propres afferes, et a
ceulx de leur Mestresse.

Cependand milord Boucard se met au plus honneste equipage qu'il peult,
pour aller trouver Vostre Majeste, et a commande la Royne, sa
Mestresse, au comte de Rotheland, et encores a vingt chevaliers ou
gentishommes de sa court, de l'acompaigner, monstrant qu'elle veult
honnorer, a son pouvoir, ce tant illustre mariage des deux personnes,
qui sont les plus royalles et de la plus haute extraction de la
Chrestiente, et d'honnorer encores particullierement la venue de la
Royne, comme d'une princesse, que, oultre les communes occasions de
leur mutuelle bienveuillance, elle veult, pour l'honneur de
l'Empereur, son pere, contracter une fort estroicte et bien fort
especialle amytie avec elle. Et s'attand bien aussi la dicte Dame que
Voz trois Majestez Tres Chrestiennes et Messeigneurs voz freres, et
Mesdames voz soeurs, et pareillement toute la France, luy gratiffierez
ceste sienne bienveuillance et grande demonstration; laquelle je vous
puys asseurer, Sire, qu'on me la tesmoigne icy pour une fort grande
expression du desir, qu'elle a, de perseverer en toute bonne amytie
avec Vostre Majeste, et d'accommoder encores, pour l'honneur de vous,
les afferes de la Royne d'Escoce; ce que je remets bien a le voir par
les effectz. Tant y a que je vous suplie tres humblement, Sire, de
commander que les choses, qui conviennent a bien et favorablement
recepvoir une si notable ambassade, soient ordonnees de bonne heure.

Au regard des differans de Flandres, j'entendz que le duc d'Alve a
faict remonstrer, soubz main, au deppute de la Royne d'Angleterre
qu'il ne pouvoit, en facon du monde, accepter son offre de prandre les
merchandises d'Angleterre au pris qu'elles avoient este vandues; car
il y feroit, par trop, le dommaige de son Maistre, mais qu'il
s'esforceroit bien de luy fere trouver bon que ce fut sellon qu'elles
avoient vallu en Envers, ung mois auparavant les saysies, parce que
l'empeschement, survenu despuys, sur le commun commerce des deux pays,
les avoit faictes venir beaucoup plus cheres; et que c'estoit ung
expediant, qui luy sembloit fort raysonnable, et par lequel il
esperoit qu'on viendroit facillement au moyen d'accommoder les aultres
afferes du commerce, et de l'entrecours, et de toutz les differans
qu'ilz pouvoient avoir ensemble; auquel expediant, Sire, semble que
ceulx cy condescendront, mais, de tant que le dict duc n'en a encores
rien escript a l'ambassadeur, qui est icy, l'on estime que ce n'est
matiere bien preste.

Il ne se publie encores rien de la responce, que le jeune Coban a
raportee de l'Empereur; pourra estre qu'avant mes premieres j'en auray
aprins quelque chose pour le vous mander, mais, quant a l'allemant,
qui estoit arrive ung peu devant luy, c'est ung capitaine qui
s'appelle sire Mans Olsamer, d'Auxbourg, qui desire estre receu au
service et a la pencion de la Royne d'Angleterre; et, pour tesmoignage
de sa valleur, il a aporte des lettres de recommendation du duc
Auguste, et quelque present de coffres d'Allemaigne a la dicte Dame,
et six belles peres de pistolles au comte de Lestre. L'on estime que
luy et ung aultre ambassadeur, que le comte Pallatin et le comte de
Mansfelt en mesmes temps envoye icy, par pretexte de quelque reste de
payement de reistres, poursuyvent ce que leurs aultres ambassadeurs,
l'este passe, avoient miz en avant d'une ligue avec ceste princesse,
dont je mettray peyne d'en entendre ce qui en est.

L'ambassadeur d'Espaigne m'a dict qu'on avoit icy adviz d'Irlande
comme les sauvaiges ont surprins ung chasteau sur ung port de mer,
appartenant au comte d'Esmont, prisonnier en la Tour de Londres,
lequel la Royne d'Angleterre avoit commis en garde a quelque aultre
gentilhomme du pays, et que les dicts sauvaiges y ont miz une garnyzon
de Bretons, de quoy l'on ne m'a encores parle, et je n'en ay poinct
d'adviz d'ailleurs; ayant au reste, Sire, bien dilligement considere
ce que Vostre Majeste m'a escript, du premier de ce moys, touchant le
dict pays, qui est une chose qui se raporte asses bien a ce que je
vous en manday, dez le XIe de juing dernier; et me semble, Sire, que
ceulx cy ont meintennant fort oublye la plus grand souspecon qu'ilz
eussent en cest endroict, car ilz n'ont nul appareil sur mer; et si,
estiment que l'Espaigne n'est encores bien delivree des Mores, et que
le Roy Catholique a receu honte et perte en l'entreprinse du Levant,
n'ayant son armee de rien servy au secours de Nicocye[21], ny rien
exploicte de bien, en tout le voyage, que la perte de quatre ou cinq
mil soldatz, et s'est retiree, sans bonne intelligence, d'avec celles
des aultres allyez. Possible qu'ilz s'endorment ez belles parolles du
duc d'Alve. J'essayeray de voir, ung peu de pres, ou en sont, a
present, les choses, affin de vous en escripre plus a certain par mes
premieres; mais il est requis, Sire, qu'on y ayt principallement
l'oeil ouvert du coste d'Espaigne et de Flandres; car c'est la, ou
desja sont passez ceulx qui ont a conduyre l'entreprinse, si aulcune
s'en faict. Sur ce etc. Ce XVIIIe jour de decembre 1570.

  [21] La ville de Nicosie, malgre les efforts de la flotte
  combinee des chretiens, fut prise par les Turcs, le 9 septembre
  1570.




CLIe DEPESCHE

--du XXIIIe jour de decembre 1570.--

(_Envoyee expres jusques a Calais, par Jehan Monyer._)

  Retour de sir Henri Coban de sa mission en Allemagne.--Rapport
    qu'il fait a la reine de ce qui s'est passe aux fiancailles du
    roi a Spire.--Conference de l'ambassadeur et de lord
    Buchard.--Instructions qui ont ete donnees a lord Buchard par
    la reine d'Angleterre.--Espoir de l'ambassadeur de ramener
    Elisabeth a une entiere confiance dans le roi.--Convalescence
    de Marie Stuart.


     AU ROY.

Sire, j'ay fort dilligemment cerche de scavoir si ceulx cy avoient nul
sentyment de l'aprest, que Vostre Majeste m'a mande par sa lettre du
premier de ce mois, mais je trouve qu'ilz ne se deffient a ceste
heure, peu ny prou, de cest endroict, estans en termes de bien
accorder leurs differans avec le duc d'Alve; et ayant la Royne
d'Angleterre receu, par le retour du jeune Coban, qui a repasse par
Flandres, une lettre du Roy Catholique et une aultre du dict duc,
desquelles, a la verite, je ne scay encores la teneur; tant y a que le
dict duc luy faict esperer beaucoup de l'amytie de son Maistre, et luy
promect plusieurs bons offices de sa part; sur quoy elle et les siens
sont a present endormys. Il est vray qu'ayant la responce, que icelluy
duc a faicte au deppute d'icy, (laquelle, du commancement, avoit
semble fort raysonnable), este baillee a examiner aulx gens de lettre
de ceste ville, ilz l'ont en quelque part trouve captieuse, de sorte
qu'on estime qu'il y aura encores bien a debattre. Le dict jeune Coban
a faict ung honnorable rapport des fianceailles de Vostre Majeste,
lesquelles il a veues cellebrer a Spire, et de la bonne grace, vertu
et debonairete de la Royne, des vertueulx deportemens de Mr le comte
de Retz aus dites fianceailles, avec honneur et dignite, et
pareillement de monsieur le comte de Fiesque, et de toutz les
Francoys, qui estoient en leur compaignie; et s'est loue des
honnorables propos, que le dict Sr comte de Retz luy a tenuz de la
Royne d'Angleterre, sa Mestresse, et de la faveur qu'il luy a faicte
particulierement a luy; mais quant aulx aultres contantemens, qu'il a
raporte de la cour de l'Empereur, j'entendz que sa dicte Mestresse ne
les a aulcunement goustez, ains qu'elle demeure offancee des
responces, que l'Empereur luy a faictes; lesquelles j'espere que, par
mes premieres, je les vous pourray mander.

Lundy dernier, Mr de Valsingan me fit ung somptueulx festin, auquel il
appella milord de Boucart, le comte de Rotheland, et une trouppe des
plus habilles hommes de bonne qualite de ceste ville, qui me vinrent
querir fort honnorablement en mon logis; il me dict qu'il estoit du
tout depesche pour aller succeder a Mr Norrys, et qu'il me donnoit
parolle, en homme de bien, de se comporter en telle sorte, en sa
legation, que Vostre Majeste en auroit tout contentement; et me fit
toute ceste compaignie une fort honneste demonstration de
bienveuillance envers la France. Le dict Sr de Boucard me dict, a
part, que sa Mestresse luy avoit commance de bailler son instruction,
et que, sans les choses que son ambassadeur luy avoit escriptes, elle
eust faict fere le voyage par le comte de Lestre, lequel, a present,
ne pouvoit plus estre ainsy bien prest comme elle le desireroit; bien
que je luy eusse, a ce qu'elle disoit, desja interprete en si bonne
sorte ce que Vostre Majeste avoit faict et dict, en l'endroict de son
ambassadeur, qu'elle en demeuroit fort satisfaicte, mais qu'elle
vouloit que le dict de Boucart accomplyst si honnorablement ceste
legation au lieu du dict de Lestre, que Voz Majestez Tres
Chrestiennes, et toute la France, en puissiez recepvoir le
contantement, qu'elle desireroit; et luy avoit parle en une facon
qu'elle monstroit ne vous porter moins bonne affection, que si elle
vous estoit propre soeur germayne, et qu'elle fut vrayement fille de
la Royne, vostre mere; et qu'il y en avoit, qui luy conseilloient de
composer aultrement son langaige, quant il seroit en France, mais
qu'il n'avoit garde, et qu'il vous representeroit droictement les
propos de sa Mestresse. Il est, a la verite, ung bien modeste
gentilhomme, et aussi bien intentionne que j'en cognoisse poinct en
ceste court, il eust desire que le terme de vostre entree a Paris
n'eust pas este si court, affin d'avoir plus de loysir de se preparer;
et luy ay donne quelque esperance qu'elle pourra estre prolongee
jusques au VIIIe ou Xe de janvier.

Je vays demain trouver la Royne, sa Mestresse, et espere, puysqu'elle
a commance de bien prandre mes raysons, que je la rameneray aulx
premiers termes de la bonne amytie, que Vostre Majeste desire
continuer avec elle, sellon le bon argument que je luy en feray voir
par vos lettres du XXIIe du passe; et ne larray de luy toucher des
afferes de la Royne d'Escoce, encores qu'ilz luy soyent toutjours fort
espineux; et la remercyerai de la consolation, qu'elle luy a donnee
par ses lettres, en ceste grande malladye ou elle a este, de laquelle
l'on pense icy qu'elle ne soit encores bien hors de dangier; mais,
tout presentement, ung sien serviteur, qui est son fruytier, et faict
l'office d'apoticquaire, et qui la servyt vendredy dernier a son
disner, m'a apporte certaines nouvelles qu'elle se trouve mieulx. La
Royne d'Angleterre est apres a l'envoyer visiter par ung gentilhomme
des siens, et luy envoyer une bague, qu'elle a faicte fere expres,
pour renouveler quelques merques d'amytie entre elles; et semble qu'il
ne tient plus qu'aulx depputez d'Escoce qu'on ne procede au traicte.
Sur ce, etc. Ce XXIIIe jour de decembre 1570.




CLIIe DEPESCHE

--du XXIXe jour de decembre 1570.--

(_Envoyee jusques a la court par le Sr de Sabran._)

  Audience.--Explication sur le mauvais accueil dont s'est plaint
    l'ambassadeur d'Angleterre.--Satisfaction de la
    reine.--Discussion des affaires de la reine d'Ecosse.--Plainte
    d'Elisabeth au sujet des menaces faites par le roi.--_Lettre
    secrete a la reine-mere._ Conference du cardinal de Chatillon
    avec l'ambassadeur; projet de mariage du duc d'Anjou avec
    Elisabeth.--Commencement de cette negociation.--Declaration de
    Leicester qu'il favorisera ce projet.--Propos tenu a ce sujet
    par l'ambassadeur a la reine d'Angleterre.--_Memoire._
    Proposition du comte de Sussex sur les affaires de Marie
    Stuart.--Efforts des Anglais pour enlever a la France
    l'alliance de l'Ecosse.--Poursuites dirigees au sujet des
    troubles du pays de Lancastre.--Affaires d'Espagne et des
    Pays-Bas.--Confiance des Anglais dans les promesses du duc
    d'Albe.--Negociation de sir Henri Coban en
    Allemagne.--Mecontentement d'Elisabeth contre
    l'Empereur.--Nouvelle d'un grand armement fait en Espagne.


     AU ROY.

Sire, j'ay dict a la Royne d'Angleterre que sur la depesche que je
vous avois faicte par le Sr de L'Aubespine, touchant le
malcontantement qu'elle avoit des choses, qui avoient este faictes en
l'endroict de son ambassadeur, Vostre Majeste ne m'avoit guieres vollu
differer sa responce, en laquelle j'avois trouve tout ce qui s'etoit
passe avecques luy, le jour dont il se pleignoit; dont me commandiez
de le represanter a elle par le menu, et que, s'il luy restoit nul bon
desir, ni aulcune bonne affection envers Vostre Majeste, et si elle ne
vouloit condempner la franchise et sincerite, dont vous desiriez uzer
en son endroict, vous esperiez qu'elle n'interpreteroit que a bien
tout ce qui vous estoit advenu de fere et dire, lors, a son dict
ambassadeur: et neantmoins, parce que je vous avois mande qu'elle
desiroit d'en estre satisfaicte, vous n'aviez vollu differer d'en
mettre la satisfaction dans vostre lettre, et y aviez adjouxte
l'intention, dont vous aviez parle, des afferes de la Royne d'Escoce,
et ce que vous en aviez encores sur le cueur; a quoy vous la supliez
toutjour de pourvoir, et puys veniez, en vostre lettre, a d'aultres
particullaritez, qui estoient toutes a son contantement; dont, de tant
que vous y expliquiez si bien vostre intention, que je craignois
d'offusquer beaucoup la clarte d'icelle, si je la redigoys en mes
propos, j'avois aporte le propre extraict de vostre chiffre, pour le
luy monstrer, apres toutesfoys avoir impetre d'elle qu'elle ne
prendroit, sinon en fort bonne part, tout ce qui y estoit contenu.

La dicte Dame, me remercyant de la communication que je luy vouloys
fere de vostre depesche, affin d'y comprendre mieulx vostre intention,
la leust fort curieusement du commancement jusques a la fin, et
considera de prez toutes les particullaritez qui y estoient contenues;
et puys me dict qu'elle vouloit bien demeurer contante et satisfaicte
de ce qu'il vous playsoit, et prendre de bonne part les bons argumens,
qu'elle voyoit dans vostre lettre, de vostre bonne amytie vers elle;
mais cella luy faisoit mal que vous l'y colloquiez segonde, apres la
Royne d'Escoce, bien qu'elle meritast d'estre premiere, et que, si
vous y aviez touche aulcunes honnestes et bien gracieuses
particullaritez pour elle, vous y aviez encores plus amplement
poursuyvy les afferes de la dicte Royne d'Escoce; dont eust desire
que, au moins ceste foys, vous eussiez oublye d'y mettre le mesmes
langaige, que vous aviez escript a son dict ambassadeur, mais il y
estoit tout semblable; et qu'elle voyoit bien que vous ne l'aviez peu
dire, ny escripre, a luy, ny a moy, sans que vous ne l'eussiez heu
ainsy dans le cueur; neantmoins qu'elle estimoit que vous luy
reserviez toutjour une tres bonne affection, ainsy que vous
l'escripvez; et que, pour le regard de la Royne d'Escoce, elle avoit
este tres desplaysante de sa malladye, et de ce qu'il sembloit qu'elle
ne fust encores hors de dangier, neantmoins elle l'envoyeroit visiter
par ung gentilhomme, affin de luy donner toute la consolation qu'il
luy seroit possible; qu'elle esperoit que ses depputez seroient
bientost icy, luy ayant neantmoins mande d'en fere venir de plus
capables que ceulx qui avoient este nommez, car c'estoit derrision
d'envoyer ceulx la; et, qu'aussitost qu'ilz seroient venuz, des deux
partys, qu'on procederoit au trette, auquel, quant a ce que Vostre
Majeste me commandoit de prendre garde qu'il n'y fut rien faict a
vostre prejudice, qu'elle ne le pretandoit aulcunement, mais seulement
de fere que la Royne d'Escoce ne luy nuysit poinct a elle; au regard
de voz nopces, qu'elle avoit receu ung singulier playsir d'en entendre
l'honnorable recit, que je luy en avois faict, et qu'elle se delectoit
de les ouyr cellebrer et magniffier, comme les plus honnorables de
nostre temps; (es quelles n'avoit este besoing de dispence, ainsy que
aulx aultres, ou sembloit qu'enfin le Pape permettroit de se mesler
avec les propres soeurs); et qu'elle les envoyeroit honnorer et
aprouver encores de sa part, par ung de ses barons, qui estoit son
parant fort prochain du coste de sa mere, lequel elle avoit
expressement choisy a cest effect pour vous contanter; et vous pryoit,
Sire, de le vouloir bien recepvoir, et l'accepter avecques faveur; et
vous remercyoit, au reste, de tout son cueur, de ce que, pour vous
avoir desire toute felicite en vostre mariage, et avoir invoque la
benediction de Dieu sur icelluy, vous luy en avez souhayte ung pour
elle, qui fust a son contantement, chose qu'elle s'asseure que vous
luy vouldriez procurer de bonne affection, et elle aussi y vouldroit
suyvre tres vollontiers vostre jugement, sellon qu'elle s'asseuroit
que vous luy vouliez beaucoup de bien, si elle en venoit a cella; et
qu'au reste elle n'avoit poinct doubte de l'establissement de la paix
de vostre royaulme, neantmoins qu'elle estoit infinyement bien ayse de
vous voir bien resolu de la maintenir, et que toutz vos subjectz se
rangeassent, comme ilz faisoient, a bien exactement l'observer.

Toutz lesquelz bons propos, Sire, elle a estenduz en plusieurs
honnestes termes d'amytie et de bonne affection envers Voz Majestez
Tres Chrestiennes et au plaisir, qu'elle disoit participer avec celluy
qu'elle jugeoit fort grand, et quasi incroyable, de la Royne, vostre
mere, sur les prosperitez qu'elle voyoit aujourduy en ses enfans et en
la France; ce que j'ay suyvy avec les meileures parolles, que j'ay
estime convenir a vostre grandeur et a l'honneur et dignite du present
estat de voz afferes; et me suys ainsi licencie d'elle.

Or, Sire, le comte de Lestre m'a faict une ouverte demonstration de
la bonne intelligence, en quoy la dicte Dame veult demeurer avec
Vostre Majeste, mais que voz ennemys luy objectent que ce n'est de la
dignite de sa couronne, ny de l'honneur de son royaume, qu'elle se
laysse aller a voz menaces sur les afferes de la Royne d'Escoce, et
qu'il me vouloit dire que la dicte Dame avoit heu mille et mille foys
plus de respect a vous pour la Royne d'Escoce, que non pas a elle, et
que je pouvois dire qu'en vostre nom j'avoys tire son affere hors des
abismes, neantmoins qu'elle en vouloit bien avoir le gre et l'honneur,
et que tout seroit gaste, si l'on y procedoit par rigueur; dont ayant
Vostre Majeste a proceder en cella avecques une femme, desiroit qu'il
vous pleust luy uzer de toutes agreables parolles, et encores de
gracieuses prieres, et qu'avec ceste courtoysie le dict sieur comte
esperoit de vaincre les adversayres de ceste cause, lesquelz il estoit
incroyable combien ilz lui avoient donne de peyne jusques icy. Et sur
ce, etc. Ce XXIXe jour de decembre 1570.

     A LA ROYNE.

     (_Lettre a part._)

Madame, j'ay a dire a Vostre Majeste touchant le particullier de la
petite lettre du XXIe de novembre que, quant Mr le cardinal de
Chastillon a repasse en ceste ville, en s'en retournant d'Amptome, il
m'est venu visiter pour satisfere, a ce qu'il dict, a son debvoir
envers Voz Majestez, et a curieusement examine de quelle intention
Elles et Monseigneur estoient en l'entretennement de la paix, et si
elles se vouloient poinct tirer hors de la subjection du Roy
d'Espaigne et des aultres princes, qui tirannisent vostre couronne,
et si Mon dict Seigneur estoit si avant au party de la princesse de
Portugal qu'il ne peult entendre a celluy de la Royne d'Angleterre,
lequel, s'il le vouloit, se pourroit meintennant conduyre, estendant
son propos en plusieurs aultres choses, lesquelles revenoient toutes a
ces trois poinctz.

Je luy ay respondu, quant a la paix, qu'il ne doubtat que Voz Majestez
et Monseigneur ne la rendissiez stable et de duree, jouxte l'edict,
qui en avoit este faict, pourveu que eulx, de leur coste,
l'observassent; que vostre delliberation estoit de fere voz afferes,
sans dependre de nul aultre prince, mais qu'il seroit bien dangereux,
a la fin de ceste guerre des Protestans, d'en laysser renoveller une
des Catholiques, veu l'intelligence que luy mesmes disoit que les
aultres princes avoient dans le royaume; par ainsy qu'il vous failloit
laysser bien establyr, et qu'il considerat combien il avoit este
besoing que Voz Majestez et Mon dict Seigneur eussiez use d'une ferme
et constante vertu, et d'une grande magnanimite, a fere ceste paix,
estant assez contradicte de toutz les aultres princes catholiques;
que, touchant la Royne d'Angleterre, elle avoit toujour monstre ne
vouloir poinct de mary, ou de ne vouloir entendre a nul autre que a
l'archiduc; mais si, a ceste heure que Mon dict Seigneur estoit en
fleur d'eage, et florissant en toutes vertuz, aultant et, possible,
plus que nul prince de la Chrestiente, elle trouvoit bon de
l'espouser, je ne faisois doubte que luy et Voz Majestez, et toute la
France, embrassissiez ce party avec toute affection, comme le plus
grand et le plus honnorable de toutz les aultres, et duquel j'estimois
qu'adviendroit plus de reconcilliation au monde, plus de paix a la
France, et plus de terreur aulx ennemys d'icelle, que de nulle chose,
qu'il se peult aujourduy mettre en avant.

Ce qu'il monstra de recepvoir avec affection et d'en demeurer bien
fort consolle; et s'en retourna, puys apres, au logis du comte de
Lestre, ou il fut tout le soir en privee conference avecques luy:
puys, le matin, il me manda qu'il esperoit que noz propos produyroient
quelque bon effect.

Peu de jours apres, ainsi que j'etois bien mallade, le Sr Guydo
Cavalcanty me vint, par forme de visite, en mon lict entretenir d'ung
grand circuyt de bonnes parolles; lesquelles il fit tumber sur Mon
dict Seigneur, et que le mariage de l'archiduc avec la fille de
Baviere, l'indignation, que la Royne d'Angleterre en avoit prins, et
ce qu'elle vouloit bien monstrer qu'elle estoit pour trouver aussi bon
party que le sien; et puys les differans des Pays Bas, ceulx de la
Royne d'Escoce, la paix de la France, l'accommodement qui se pourroit
fere de Callais, s'il y avoit enfans, la disposition venue de
Monsieur, qui estoit desja homme, celle qui commanceroit doresenavant
de passer de la dicte Royne d'Angleterre, estoient toutes influances
pour fere effectuer, ceste annee, ung bien heureux mariage entre eulx;
et que, si je le trouvois bon, il en mettroit quelque chose, comme de
luy mesmes, en avant au secretaire Cecille, avec de si bonnes
considerations, qu'il esperoit qu'elles auroient effect, me priant de
fere entendre ceste sienne bonne intention a Vostre Majeste.

Auquel Cavalcanty, parce que je le cognoissois fort de ceste court, et
que c'estoit luy qui avoit toutjour entretenu le party de l'archiduc,
je respondiz que le propos me sembloit si honnorable et si
advantaigeux pour Monseigneur, que j'avois ung grand playsir qu'il me
l'eust miz en avant, et que je ne fauldrois d'en donner adviz a
Vostre Majeste, ne voyant qu'il y peult avoir que tout bien d'en
entamer telz propos, comme il les scauroit bien penser et bien
sagement conduyre, car je le reputois pour ung expecial serviteur de
Vostre Majeste et bien affectionne a la France; que, pour ma part, ne
saichant, a present, en quelle disposition vous en pouviez estre, je
ne luy pouvois dire sinon que, de toutz les partys, dont je vous avois
ouy fere grand cas; mesmes pour le Roy vostre filz, vous aviez
toutjour estime le plus grand et le plus digne celluy de la Royne
d'Angleterre; et que sur ung tel fondement se pourroit bien establyr
une bonne alliance, si l'on s'y disposoit du coste de deca.

A trois jours de la, le dict Cavalcanty me revint trouver, qui me dict
avoir desja ouvert ce bon propos au dict secretaire, et qu'il l'avoit
receu avec affection, mais que, ayant este longtemps mallade, sans
avoir veu sa Mestresse, il ne l'avoit peu suyvre; mais il l'avoit prye
de l'aller trouver a Amthoncourt, aussitost qu'il y seroit, et qu'ilz
en tretteroient plus amplement.

Despuys cella, Madame, j'ay este au dict Amthoncourt, ou me trouvant a
part avec le comte de Lestre, apres d'aultres discours, je luy ay dict
tout ouvertement qu'ung personnaige de bonne qualite, lequel
toutesfoys je ne luy ay point nomme, m'avoit tenu le susdict propos,
lequel j'avois receu avec honneur et respect, mais que je n'en voulois
user sinon ainsy qu'il me conseilleroit; car je scavois que Voz
Majestez le reputoient comme conseiller et protecteur de tout ce que
vous auriez a fere en ce royaulme, et que, si quelque chose debvoit
advenir de cella, vous ne vous en vouldriez jamais adresser qu'a luy.
Lequel me respondit qu'il y avoit plusieurs jours qu'il avoit desire
de conferer avecques moy de cest affere, sur ce qui en avoit este
desja miz en termes par le vydame de Chartres et par d'aultres, mais,
plus expressement que par nul, par Mr le cardinal de Chastillon, qui
avoit parle si haultement des grandes qualitez de Monsieur, comme le
cognoissant bien, qu'il l'avoit faict le plus desirable prince de la
terre; que, de sa part, il s'estoit toutjour oppose au party
d'Austriche bien que, en aparence, utille a sa Mestresse, mais
puysqu'elle estoit resolue de n'entendre a celluy de nul de ses
subjectz, qu'il se vouloit sacriffier pour conduyre celluy de
Monsieur; et qu'il y vouloit proceder en telle facon que ung esgal et
mutuel advantaige fut garde aulx deux, affin de ne fere naistre d'ung
tel pourchaz d'amytie aulcune matiere d'offance, comme il voyoit bien
qu'il en restoit quelcune asses grande du propos de l'archiduc, et
qu'on estoit pis que jamais avec le Roy d'Espaigne, nonobstant les
bonnes lettres, que luy et le duc d'Alve avoient naguieres escriptes;
et que, en brief, il viendroit expres a Londres pour me festoyer en sa
mayson, et pour tretter amplement de cest affere avecques moy; duquel
il estoit d'adviz que je touchasse cependant quelque mot a la Royne,
sa Mestresse; et qu'il esperoit que, sur ceste occasion, se dresseroit
ung voyage pour luy en France, puysqu'il avoit failly ceste foys d'y
aller; et qu'il avoit ung infiny desir d'aller bayser les mains a Voz
Majestez, comme recognoissant le Roy pour son superieur, a cause de
l'honneur, qu'il luy avoit faict, de son ordre.

Et de ce pas il me mena en la chambre privee de sa Mestresse, ou je la
trouvay mieulx paree que de coustume, et qui monstra qu'elle
s'attandoit bien qu'en luy parlant des nopces du Roy, je luy en
desirerois une pour elle; a quoy elle m'achemina, par aulcuns siens
propos, sur lesquelz enfin je luy diz qu'il me souvenoit bien de ce
qu'elle m'avoit asseure de n'avoir poinct faict de veu de ne se maryer
pas, et que le plus grand regrect qu'elle eust estoit de n'avoir pense
de bonne heure a sa posterite, et qu'elle ne prendroit jamais party,
qui ne fut de mayson royalle, convenable a sa qualite; sur quoy je
serois marry qu'elle m'estimat si mal abille que je n'entendisse bien
que cella quadroit merveilleusement bien en Monseigneur, frere du Roy,
comme en celluy, lequel j'osois (sans passion ny flatterye) reputer le
plus acomply prince, qui aujourduy vesquit au monde pour meriter ses
bonnes graces; et que je me reputerois le mieulx fortune gentilhomme
de la terre, si je pouvois intervenir a quelque commancement d'une si
heureuse alliance, qui peult revenir a bon effect; car j'en
demeurerois cellebre a toute la posterite.

La dicte Dame receust merveilleusement bien ce peu de motz, et me
respondit que Monsieur estoit de telle estime et de si exellante
qualite qu'il estoit digne de quelque grandeur qui fut au monde, et
qu'elle croyoit que ses pensees estoient bien logees en plus beau lieu
qu'en elle, qui estoit desja vieille, et qui, sans la consideration de
la posterite, auroit honte de parler de mary, et qu'elle estoit desja
de celles dont on vouldroit bien espouser le royaume, mais non pas la
royne, ainsy qu'il advenoit souvent entre les grandz, qui se maryoient
la pluspart sans se voir; et que ceulx de la mayson de France avoient
bien reputation d'estre bons marys, a bien fort honnorer leurs femmes,
mais a ne guieres les aymer. Et suyvyt asses longtemps ces propos avec
toutes les plus honnestes et favorables parolles, qui se pouvoient
respondre a ung, qui monstroit ne parler aulcunement que de luy
mesmes, et sans aulcune charge. Dont ne fault doubter, Madame, que ce
qui en seroit meintennant miz en avant ne fut receu d'elle, et
embrasse de tout son royaulme, avec affection; mais je ne puys juger
encores si elle l'acomplyroit par apres, car souvent elle a promiz a
ses Estats de se maryer, et puys elle a trouve moyen d'en prolonger et
interrompre les propos. Neantmoins, de tant qu'on imputera a une tres
grande faulte a la France d'avoir laysse eschapper ung si grand party,
comme est cestuy cy, qui semble se presenter a Monseigneur, je
desirerois que vous l'eussiez desja dispose de le vouloir; et que, sur
ce qui en est desja entame entre Mr le comte de Lestre et moy, Vostre
Majeste me commendast de passer oultre, et me prescript la forme comme
j'aurois a le fere: car il me semble bien que ce sera a nous (si l'on
en vient la) de parler les premiers, mais qu'il fauldroit qu'ilz y
respondissent si clairement que l'affere fut plus tost conclud que
divulgue, a cause des jalouzies, traverses et inconvenians, qui y
pourroient survenir; et puys apres, l'on y pourroit bien adjouxter les
ceremonyes et respectz qui y seroient necessaires pour honnorer
l'acte; surtout je prendray garde, aultant qu'il me sera possible, que
n'y soyez trompez ny remiz a nulle longueur. Sur ce, etc.

     Ce XXIXe jour de decembre 1570.

   Encores tout presentement, je viens de recepvoir adviz, de bon
   lieu, que le susdict propos commence de prendre icy grand
   fondement; dont je continueray d'en escripre toutjour quelque
   mot, a part, a Vostre Majeste; mais il n'y a rien plus requis que
   de tenir la matiere secrecte.

   ADVERTYRA LE DICT DE SABRAN LEURS MAJESTEZ, oultre le contenu des
   lettres:

   Que milord de Sussex a propose, a son arrivee, de fort mauvais
   conseilz contre les afferes de la Royne d'Escoce, remonstrant
   qu'avec quatre centz mil escuz, qui ont este employez ceste
   annee, par ses mains, contre les Escoucoys, il a bien chastie
   ceulx d'entre eulx, qui avoient ose offancer la Royne, sa
   Mestresse, en retirant et supportant ses rebelles; et qu'il avoit
   estably aulx aultres un regent a sa devotion; et releve si bien
   la part du jeune Roy, que ceulx de l'aultre party ne faisoient
   plus que ce qu'il leur ordonnoit, et les avoit presque rengez a
   se soubsmettre a luy; et que, pendant que le Roy Tres Chrestien
   estoit encores bien laz des guerres civiles de son royaulme, et
   les aultres princes de della la mer asses empeschez, chacun en
   son estat, il s'esbahyssoit comme la Royne, sa Mestresse, se
   retranchoit ainsy court a elle mesmes son entreprinse, de ne se
   saysir de l'Escoce, comme il luy avoit facillite la voye de ce
   fere, et de pouvoir establyr par la ung repos en ceste isle;
   lequel aultrement il n'esperoit l'y veoir jamais bien asseure,
   mesmement si la Royne d'Escoce estoit restituee; et qu'on ne
   pouvoit donner ung plus loyal conseil a la Royne, sa Mestresse,
   que d'interrompre ce propos encommance, et de luy fere poursuyvre
   chauldement, a ce prochain printemptz, son entreprinse de
   renvoyer l'armee en Escoce; car s'asseuroit dans peu de jours, la
   randre maistresse de Lislebourg, Esterlin et Dombertrand, et de
   forclorre aulx Francoys leur descente et retrette au dict pays;
   lesquelz aussi, sellon son opinion, n'avoient, a present, guieres
   a cueur les choses de deca la mer, se trouvant seigneurs de
   Callais.

   Auquel conseil s'estantz joinctz ceulx, qui avoient toutjours heu
   le mesmes adviz, ilz ont euyde traverser grandement toutz noz
   afferes; mais la Royne mesmes n'a monstre qu'elle y inclinast; et
   aulcuns seigneurs plus moderez ont remonstre au dict de Sussex
   qu'il y avoit plus de dangier et d'inconveniant, en ceste
   entreprinse qu'il n'y en voyoit, de sorte qu'il n'est demeure
   bien ferme en son opinion. Il est vray que l'abbe de Domfermelin
   est fort ordinaire en sa compaignye, ce qui le nous rend toutjour
   asses suspect, mais l'evesque de Roz, avant partyr, luy est alle
   remonstrer plusieurs choses, par lesquelles il l'a ramene a ceste
   rayson que, s'il se pouvoit establyr quelque bonne seurete entre
   les deux Roynes, il confessoit, veu la proximite d'elles, et le
   droict de la future succession a celle d'Escoce, que le plus
   expediant seroit de la restituer; mais n'a parle que
   condicionnellement, et par difficultez, avec un desir tres
   ambitieux de demeurer en charge; et qu'en tout evenement, il
   failloit que la dicte Dame quictast l'alliance de France pour en
   fere une nouvelle et perpetuelle avec la Royne d'Angleterre.

   A quoy le dict evesque luy a remonstre qu'il estoit impossible de
   ce fere, et qu'il ne seroit honneste ny proffittable a la Royne
   d'Angleterre de le requerir, joinct que, si elle pressoit de
   cella sa Mestresse, elle la presseroit a elle de renoncer a
   l'alliance de Bourgoigne. A quoy il a soubdain respondu que Dieu
   vollust garder sa Mestresse d'un si dangereux conseil, comme de
   quicter les anciennes alliances de sa couronne, mais qu'il
   n'estoit de mesmes a ceste heure, en l'endroict de la Royne
   d'Escoce, parce qu'il falloit qu'elle print la loy de la Royne
   d'Angleterre. Tant y a que, despuys, il semble que, a cause du
   duc de Norfolc, le dict de Sussex se soit ung peu modere; et
   toutjour le comte de Lestre et le secretaire monstrent perseverer
   droictement a vouloir que l'accord succede par le traicte; dont
   nous vivons en meilleure esperance.

   Et ceste honnorable ambassade, que la Royne d'Angleterre envoye
   meintennant en France, monstre qu'elle n'a le cueur esloigne de
   cella; mesmes Mr le cardinal de Chastillon m'a asseure, ceste
   derniere foys qu'il m'est venu visiter, qu'il scavoit
   certainement que la resolution estoit prinse, entre la dicte Dame
   et ceulx de son conseil, de restituer la Royne d'Escoce, mais que
   je ne m'esbahysse de la longueur; car elle estoit naturelle a
   ceulx cy, sellon que luy mesmes l'avoit esprouve; et que, despuys
   l'aultre foys qu'il avoit este avecques moy, ayant considere, par
   les choses que Mr de Roz et moy luy avions desduictes, que le Roy
   avoit grand interest a la restitution de la dicte Royne d'Escoce,
   il en avoit parle si a propos a la Royne d'Angleterre qu'il
   l'avoit fort disposee d'y prendre quelque bon expediant. Ceulx
   aussi, a qui cest affere est aultant a cueur en ceste court comme
   leur propre vie, m'asseurent qu'il ne tient plus qu'a la venue
   des depputez d'Escoce qu'on ne passe oultre a conclurre le
   traicte, et m'ont faict advertyr de suplier Leurs Majestez Tres
   Chrestiennes de fere, en cest endroict, l'office que j'ay donne
   charge au Sr de Sabran de leur dire.

   Le sire Thomas Stanlay a este ouy et examine eu ce conseil sur
   les mouvemens de Lenclastre; et puys son frere Edouart apres luy,
   et le sir Thomas Gerard, apres, en presence de toutz deux, leur
   estant remonstre qu'ilz proposoient ung tres mauvais exemple
   d'eulx au dict pays de ne se ranger a la forme de religion, qui
   estoit ordonnee, sellon les parlemens, a la tranquillite publique
   du royaulme; et que, s'ilz ne s'y deportoient plus sagement, la
   Royne, leur Mestresse, ne pourroit de moins que proceder contre
   eulx par la voye de justice; et, pour ceste foys, ne leur ont
   touche que ce point de la religion. A quoy ils ont respondu
   qu'ilz estoient personnaiges qualiffiez, et bien cautionnez en ce
   royaulme, et que, s'ilz se fussent sentys coulpables d'aulcune
   chose envers la Royne et son estat, qu'ilz ne fussent point
   venuz, et qu'ilz avoient, en toutz leurs actes, toutjours procede
   en fort gens de bien, dont les requeroient qu'ilz ne vollussent
   prendre aulcune mauvaise opinion d'eulx, ny rien ordonner a leur
   prejudice, que leurs accusateurs ne fussent presens, car ils
   s'asseuroient de leur bien respondre, et de se bien justiffier
   devant eulx. Ilz sont encores a la suyte de la court, et
   cependant est venu nouvelles que celluy, qui les avoit defferez,
   est mort de quelque accidant fort soubdain et fort estrange.

   J'ay faict dire, de loing, a aulcuns, qui ont parfaicte
   cognoissance des choses de ce royaulme, que j'avois entendu que
   la Royne d'Angleterre et ceulx de son conseil avoient toutjours
   heu pour suspect le retour de l'armee d'Espaigne, et qu'il
   sembloit qu'a ceste heure ilz en fussent en plus grand doubte que
   jamais; dont je les pryois de me mander en quoy ilz estimoient
   que les choses en fussent. Lesquelz m'ont respondu quasi
   conformement, de plusieurs endroictz, qu'a la verite l'on estoit
   en asses de deffiance du coste d'Espaigne et de Portugal, tant a
   cause des prinses de l'an 1569, que de ce que les fuytifz de ce
   royaulme s'etoient retirez vers le duc d'Alve; et que Estuqueley
   estoit passe devers le Roy Catholique pour l'inviter a quelque
   entreprinse en l'Yrlande, ainsy qu'il estoit homme pour le luy
   scavoir imprimer et pour se offrir a la conduyre; et que ung
   itallien, nomme Lotini, lequel ceste Royne entretennoit en
   Yrlande, avoit este naguieres chasse pour souspecon, qu'on avoit
   heu, qu'il s'entendit avec le dict Estuqueley; neantmoins que la
   dicte Dame et toutz ceulx de son conseil demeuroient fermement
   persuadez que le Roy d'Espaigne ne romproit jamais avec eulx,
   tant qu'ilz seroient saysys des merchandises et deniers qu'ilz
   ont prins sur luy, car il auroit aultant perdu; joinct qu'ilz
   estoient si avant en traicte avec le duc d'Alve, qu'ilz
   attendoient plustost accord que guerre de son coste; et que l'on
   estoit apres a y regarder de si pres, qu'on estimoit bien qu'il
   ne seroit rien laysse en differand, d'ou l'on en peult venir cy
   apres aulx armes. Par lesquelles responces se peult asses
   cognoistre que ceulx cy ne sont bien aperceuz des appareilz
   d'Espaigne ni de Portugal; ce qu'ilz monstrent encores mieulx par
   le peu de prevoyance qu'ilz donnent aulx choses de la guerre; car
   je n'ay entendu qu'ilz ayent, pour encores, ordonne aultre chose
   que aulx pourvoyeurs de la marine de scavoir ou prendre
   l'avitaillement pour vingt cinq navyres, dans quinze jours, quant
   il leur sera commande.

   Tant y a que le duc d'Alve, par les difficultez qu'il faict
   naistre, l'une apres l'aultre, en ces differans des prinses, et
   qu'il ne se haste de parler guieres expressement de l'accord du
   commerce, et de l'entrecours, monstre qu'il vouldroit, en quelque
   facon, s'asseurer des dictes prinses, lesquelles montent a grand
   somme; et puys essayer de se revencher; dont il va temporisant et
   entretennant ceulx cy de parolles et de bonnes esperances, affin
   qu'ilz n'y preignent garde. Et je scay, a la verite, qu'il a
   naguieres envoye, par le jeune Coban, une lettre du Roy, son
   Maistre, a la Royne d'Angleterre, en laquelle son dict Maistre
   rend seulement ung fort grand et fort expres grand mercys a la
   dicte Dame pour l'honnorable convoy qu'elle a faict fere par ses
   grandz navyres a la Royne, sa femme, passant en ceste mer; et ne
   touche nul aultre poinct, ni mesmes luy faict aulcune mencion des
   trois lettres, que la dicte Dame luy a escriptes, despuys les
   dictes prinses; et, par mesme moyen, le duc d'Alve luy en a
   escript une, de sa part, pour accompaigner celle de son Maistre,
   et pour prendre conge d'elle, et l'exorter a l'entretennement de
   la paix et de l'alliance avec son dict Maistre, avecques grandz
   offres de s'employer droictement a le randre de mesmes bien
   dispose envers elle.

   Quant au voyage du dict jeune Coban a Espire, l'on m'advertyt,
   avant son partement, qu'il y alloit pour renouveller le propos de
   l'archiduc Charles, mais ce n'estoit que une demonstration, que
   la Royne d'Angleterre vouloit faire pour s'en prevaloir en ses
   presens afferes de dehors et de dedans son royaulme, et qu'en
   effect l'envye ne luy estoit crue de se maryer; mesmes que n'y
   ayant le comte de Sussex rien advance, quant il y alla, encores
   estoit il a croyre que ung jeune gentilhomme de nulle authorite,
   qui a peyne avoit poil en barbe, y feroit a ceste heure encores
   moins.

   Tant y a qu'avec plusieurs aultres propos d'amytie le dict Coban
   a propose a l'Empereur que sa Mestresse l'avoit envoye vers luy
   pour continuer la mesmes negociation, que, trois ans a, le comte
   de Sussex luy avoit commance; a laquelle elle n'avoit, plus tost
   qu'a ceste heure, peu randre responce, pour avoir este souvent
   despuys asses mallade, et pour les guerres de France, Flandres et
   aultres empeschemens, qui estoient jusques en son propre pays
   survenuz; mais qu'elle n'avoit toutesfoys, en differant la
   responce, pense de rien interrompre au propos de l'archiduc son
   frere, et que, s'il luy playsoit de passer meintennant en
   Angleterre, il y seroit le tres bien venu, et qu'estant reste
   tout le differant sur sa religion, elle esperoit que ses subjectz
   y consentyroient qu'il eust, pour luy et les siens, si ample
   exercice d'icelle qu'il en demeureroit contant.

   Lequel propos le dict Empereur monstra recepvoir de bonne part,
   et print temps de luy respondre, affin d'advertyr l'archiduc son
   frere; et enfin la responce a este que luy et son dict frere
   estoient bien marrys que la bonne intention de la dicte Dame leur
   eust este si tard notiffiee; de laquelle ilz luy demeureroient
   neantmoins bien fort obligez; et que son dict frere n'avoit peu
   penser de moins, luy differant, elle, trois ans sa responce,
   sinon qu'il n'estoit accepte; dont il avoit regarde a ung aultre
   party, et desja s'y estoit oblige avec une princesse, sa parente,
   catholique, avec laquelle il n'auroit point de different pour sa
   religion; qu'il luy vouloit dire, encores une aultre foys, qu'il
   avoit grand regrect que l'ocasion n'eust este acceptee de toutz
   deux, quant elle s'estoit presentee, et qu'il ne lairroit
   pourtant de demeurer tres bon amy et comme frere a la dicte Dame;
   laquelle il vouloit au reste exorter, pour son bien, de vivre en
   bonne paix avec les princes, ses voysins; dont estant meintennant
   les deux plus grandz ses gendres, il auroit grand playsir qu'elle
   se deportat comme bonne soeur avec eulx, et qu'il la vouloit
   advertyr que de la dependoit sa seurete et celle de son estat. Et
   avec ces honnestes parolles, et quelque present de vaysselle
   d'argent, il a licencie le dict Coban.

   Laquelle responce n'a peu, en facon du monde, estre bien goustee
   ny bien prinse de la dicte Dame, laquelle en demeure offancee
   jusques au cueur; et ne s'est peu tenir de dire que l'Empereur
   luy faisoit injure, et que, si elle estoit aussi bien homme comme
   elle est femme, qu'elle le luy redemanderoit par les armes. Sur
   quoy il m'est tombe entre mains une lettre d'ung seigneur de
   ceste court qui mande aussi a ung aultre:--"La cause du dueil et
   facherie de nostre Royne est asseureement le mariage de
   l'archiduc Charles avec la fille de sa soeur, la duchesse de
   Baviere, soit ou que veritablement elle eust assis son amour et
   fantasie en luy; ou bien qu'elle est marrye que sa beaulte et sa
   grandeur n'ayent este plus instantment requises de luy; ou bien
   qu'elle a perdu, a ceste heure, l'entretien qu'elle donnoit par
   la a son peuple, craignant qu'elle soit pressee par ses Estatz et
   par son parlement de ne differer plus a prendre party, qui est le
   principal poinct que tout son royaulme luy requiert."

   Despuys ce que dessus escript, j'ay este adverty qu'il vient
   d'arriver ung navyre de Cadix, qui porte des lettres du IIe de ce
   mois, par lesquelles l'on mande le grand aprest de guerre, qui se
   faict en Espaigne; et que aulcuns l'interpretent estre contre le
   Turc; aultres disent que c'est pour parachever la guerre des
   Mores, qui encores se renouvelle; et aultres que c'est pour
   descendre en Yrlande. Je prendray garde comme ceulx cy le
   prendront et comme ilz y pourvoyrront.




CLIIIe DEPESCHE

--du VIe jour de janvier 1571.--

  Nouvelles d'Espagne.--Pompe deployee pour le mariage du
    roi.--Mouvemens dans les Pays-Bas et en Irlande.


     AU ROY.

Sire[22]

...............................................................
Il se continue icy que le duc d'Alve partira en mars pour s'en
retourner en Espaigne, et qu'il prendra le chemyn d'Itallye, ou il
layssera quelques compaignies italliennes, qui l'accompaigneront
jusques la; lesquelles pourront servyr a la guerre contre le Turcq, au
commancement du printemps; et que le duc de Medina Coeli s'embarquera,
a ce prochain febvrier, pour passer en Flandres, et qu'il admenera les
deux filz aysnez de l'Empereur; ne se faisant icy aulcune
demonstration qu'on se doubte de luy, ny de l'armee de mer, qui le
vient conduyre, parce que plusieurs vaysseaux de la dicte armee ont
passe, et qu'il est desja arrive en Flandres plus de deux centz voyles
d'Andelouzie ou de Portugal; qui faict encore discourir a aulcuns que
le dict duc et iceulx petitz princes pourront s'acheminer par la
France, puysqu'ilz ont laysse venir tant de vaysseaulx par deca.

  [22] Le premier feuillet du registre, qui contient les depeches
  de l'annee 1571, se trouvant dechire, le commencement de cette
  lettre manque: c'est au reste la seule lacune que presente le
  manuscrit.

L'on a heu en admiration en ceste court l'ordre, l'apareil, les riches
habitz, les presens et la despance, dont a este use aulx nopces de
Vostre Majeste, ainsy soubdain apres la guerre passee, et de ce qui se
prepare encores pour une entree a Paris; qui leur faict bien juger que
la grandeur de vostre estat a ung bien solide fondement, et que si
Vostre Majeste joue ung peu son jeu couvert, et commance de s'aquiter
et de fere les afferes, il n'est pas a croyre combien il demeurera
d'impression au monde des grandes forces et oppulance de vostre
royaulme, et de la merveilleuse ressource qui est en icelluy. Sur ce,
etc.

     Ce VIe jour de janvier 1571.

   L'on me vient d'advertyr qu'au soir arriverent deux nouvelles en
   ceste court: que ceulx de la nouvelle religion des Pays Bas ont
   surprins un chasteau pres de Groninguem, ou le duc d'Alve y a
   envoye huict centz Espaignolz pour le reprendre; et que, en
   Irlande, sont descenduz quelques soldats francoys, en moindre
   nombre de deux centz, appellez par les saulvaiges du pays, et que
   desja le comte d'Ormont s'est esforce de les combattre; mais ilz
   se sont faictz lascher. Si ainsy est, cella troublera asses les
   affaires de ce royaume.




CLIVe DEPESCHE

--du XIIIe jour de janvier 1571.--

(_Envoyee expres jusques a Calais par la voie du Sr Acerbo._)

  Affaires d'Ecosse.--Etat de la negociation de lord Seyton en
    Flandre.--Nouvelles d'Espagne et d'Allemagne.--Projet de
    Walsingham de traiter avec les protestans d'Allemagne.--Bruit
    repandu en Angleterre que les armes ne tarderont pas a etre
    reprises en France.--_Lettre secrete a la reine-mere_ sur la
    proposition du mariage du duc d'Anjou.


     AU ROY.

Sire, bien peu d'heures apres que je vous ay heu faict ma depesche du
VIe du present, mon secretaire est arrive avec celle de Vostre Majeste
du XXVIe du passe, en laquelle j'ay trouve deux de voz lettres;
desquelles l'une repond fort bien aux particullaritez que je vous
avois auparavant mandees, et l'aultre est pour la faire voir a la
Royne d'Angleterre, qui en recepvra une tres acomplye satisfaction,
laquelle luy sera davantaige confirmee par les bons propos et
demonstrations, pleynes de faveur, qu'avez use a son ambassadeur. De
quoy je mettray peyne, Sire, d'en faire icy le proffict de vostre
service, et n'obmettray de toucher a la dicte Dame les principaulx
poinctz de vos dictes lettres; et ceulx mesmement qui concernent
l'honneur et grandeur de Vostre Majeste, dont, de ce qu'elle m'y aura
respondu je ne fauldray de le vous mander par mes premieres; vous
voulant au reste bien dire, Sire, touchant la mainlevee qu'avez donnee
aux merchans escossoys, qu'encor que la Royne d'Escosse se soit tenue
ung peu opiniastre a ne vouloir que cella se fit, si, etions apres, Mr
de Roz et moy, a luy en oster l'opinion, parce que le comte de Lenoz
acrochoit le trette a ce seul poinct, disant qu'il ne passeroit jamais
oultre sans que les merchans jouyssent de l'abstinence d'hostillite,
aussi bien que les aultres subjectz, et qu'elle leur estoit viollee
quand on leur faisoit saysir leurs biens et navyres. Les deputez de la
dicte Dame commencent [d'arriver] aujourduy, et nous avons nouvelles
que ceulx [de l'autre parti sont] desja en chemin; par ainsy, j'espere
que bientost [il sera procede] au dict trette, sellon que j'ay aussi
entendu que la Royne d'Angleterre [a] ordonne six depputez pour y
vaquer de sa part, assavoir [lord Quiper] garde des sceaulx, le
marquis de Norampthon, le comte de Lestre, le comte de Sussex, le
secretaire Cecille, et le sixiesme reste a nommer, qu'on pense sera
maistre Mildmay.

Cependant est advenu a Lislebourg qu'ayans deux soldatz du chateau
este saysiz par l'autorite du comte de Lenoz, ainsy qu'ilz s'en
retournoient du Petit Lict, et menez ez prisons de la ville, le
capitaine Granges, qui en a este offance, a, le soir mesmes, sur le
tard, faict lascher toute l'artillerie du chasteau par dessus la
ville; et, a l'instant mesmes, a faict sortir cinquante soldatz qui
sont allez forcer les dictes prysons, et ont ramene leurs compagnons
avec eulx. De quoy le dict de Lenoz se plaint grandement, comme d'une
infraction d'abstinence d'armes, mais non sans avoir tant de peur
qu'il a cuyde habandonner Lislebourg pour se retirer a Esterling.

J'estime, Sire, que le Sr de Sethon est maintenant devers Vostre
Majeste, ayant prins conge du duc d'Alve dez le XVIIIe du passe, apres
avoir obtenu de luy les dix mil escuz, que je vous ay ci devant mande;
desquelz j'entendz qu'il a envoye les sept mil en Escosse, par le
frere du secretaire Ledingthon, qui est party, le mesme jour, pour
s'aller embarquer a Fleysinghes; il en a miz deux mil en Envers pour
faire tenir a sa Mestresse, et mil pour luy; et semble qu'il n'a este
respondu sur ce qu'il demandoit, de faire serrer le trafic aux
Escoucoys en Flandres, parce que l'ordre n'en etoit encores arrive
d'Espaigne. Je croy, Sire, qu'il sera bon de luy temporiser aussi,
avec bonnes parolles, la responce des propositions qu'il fera a Vostre
Majeste, attandant ce qu'il succedera de ce traicte, et attandant
aussi que je vous aye mande deux particullaritez fort considerables
qui se presentent maintenant en cest affaire. J'ay adviz que le duc
d'Alve est fort marry de ce qu'on vous a rapporte qu'il avoit envoye
deux gentishommes en Escosse, et neantmoins l'on m'a asseure qu'il y
en a encores despuys renvoye ung troisiesme, mais j'eusse bien desire
que dom Frances d'Allava n'eust pas sceu que je vous en eusse adverty.

Le voyage que les gallaires ont faict, l'este passe, en Levant, a
sonne fort mal icy pour la reputation du Roy d'Espaigne, mais son
ambassadeur s'esforce de luy donner beaucoup de raysons et de
couleurs, qui seroient longues a mettre en ceste lettre, dont je les
reserve a une aultre foys; tant y a qu'elles tendent toutes a rejetter
les faultes sur la malle pourvoyance et peu de conduicte des Veniciens
au faict de la guerre, ainsy que eulx mesmes, a ce qu'il dict,
l'advouhent meintenant; et sur ce qu'on s'estoit esbahy que la ligue
tardoit tant a se resouldre, il asseure qu'elle se conclurra bientost
sellon les propres chappitres, que le Roy, son Maistre, a desire y
estre apposez; et publie encores la generalle victoire des Mores[23]
et plusieurs aultres prosperitez de son Maistre.

  [23] Cette victoire se rapporte aux divers avantages remportes a
  cette epoque, qui amenerent la reduction de tous les Mores. Voyez
  _note_ p. 183.

Au reste, Sire, il s'entend, par lettres freschement venues d'Espire,
que la diette s'en alloit finyr, et que le jour estoit desja indict,
auquel l'on la conclurroit, qui seroit sans que l'Empereur y eust
faict passer en decrect guieres des choses qu'il y avoit proposees;
desquelles encor les determinations ne seroient divulguees jusques a
ce qu'il arriveroit en Prague, qu'on les auroit cependant reduictes
par ordre et faictes imprimer; et que la liberte du duc Jehan
Guilhaume de Saxe[24], encor qu'elle fut tres agreable aux princes
d'Allemaigne, elle monstroit neantmoins d'avoir quelque chose de
suspect contre le duc Auguste; et par ce, Sire, que je vous en ay
desja mande quelles responces le jeune Coban avoit rapportees du dict
Empereur, je ne vous en toucheray icy rien davantaige; seulement vous
diray que, suyvant la negociation, qu'il avoit commancee par della
avec aulcuns princes protestans, le Sr de Vualsingan a este depesche,
de quelques jours plus tost, pour rencontrer encores en France leurs
ambassadeurs, avec lesquelz ne faut doubter qu'il ne traicte, s'il
peult, avec affection et vehemence les choses qui concernent sa
religion, car il est des plus passionnez; dont sera bon, Sire, de le
faire ung peu observer: et a l'on aussi haste davantaige son partement
parce que le frere du comte de Sussex, qui est ung des fugitifz du
North, s'estant retire a Mr Norrys, pour retourner par son moyen a
l'obeyssance et grace de sa Mestresse, et ne l'ayant le dict Sr Norrys
vollu ouyr, sans l'expres conge d'elle, le dict de Vualsingan a heu
commandement de l'accepter, et luy offrir sa remission, et mesmes de
l'employer, s'il est possible, a regaigner le comte de Vuesmerlan et
les aultres, qui sont della la mer: ce qui sera bon, Sire, de trouver
moyen d'empescher pour quelque temps, attandant que les affaires
d'Escosse soyent accommodez.

  [24] Il s'agit ici de Jean-Frederic II, mis au ban de l'empire
  pour avoir donne retraite a Guillaume de Grumbach et a ses
  complices, meurtriers de l'eveque de Wurzbourg. Le duc Auguste,
  charge de l'execution du decret, l'avait assiege et pris par
  famine, le 13 avril 1567. On negociait alors sa liberte, mais
  elle ne lui fut pas rendue: il est mort en prison, a Neustad, le
  9 mai 1595, apres vingt-huit ans de captivite. Le duc
  Jean-Guillaume, son frere, loin de partager sa disgrace, avait,
  au contraire, ete appele a profiter de la confiscation de tous
  ses biens.

Et pour la fin, il y a ici ung advis, venu de Gennes, comme par
lettres de Thurin, du IIIIe du passe, l'on mande que les armes se vont
reprandre pour deux occasions: l'une, parce que la Royne de Navarre
use en Bearn d'une extreme rigueur contre les Catholiques; et
l'aultre, par la difficulte que Mr de Savoye faict a la comtesse
d'Autremont de luy randre quelques chasteaulx; et qu'encor que Vostre
Majeste ne puisse mais de l'une ni de l'aultre, que le feu neantmoins
s'en ralumera plus fort que jamais en vostre royaulme. Sur ce, etc.

     Ce XIIIe jour de janvier 1571.


     A LA ROYNE.

     (_Lettre a part._)

Madame, je puys asseurer Vostre Majeste que le faict de la petite
lettre commance d'aller bien chauldement en ceste court, duquel ayantz
les dames de la privee chambre heu quelque sentyment, elles l'ont
desja descouvert a quelques seigneurs de ce royaulme, qui y font
diverses interpretations; et aulcuns d'eulx m'ont mande que, de tant
qu'il semble que le cardinal de Chastillon le conduict sans moy, qu'on
n'y cerchoit guieres de faire le proffict du Roy ni de son royaume.
J'ai monstre que le propos m'estoit nouveau, et que je ne pensois
qu'il y en eust rien en termes aupres de Voz Majestez; et de faict,
Madame, je travailleray, aultant qu'il me sera possible, qu'il soit
mene par le plus secret et destorne cheming que faire se pourra; car
je sentz qu'il en est besoing. Je suys adverty que celluy qui va en
France aura charge de suyvre bien curieusement ce qui luy en sera
touche, et que mesmes quelcun neutre sera possible prye de passer en
mesme temps affin d'en entamer le propos. Je croy que Mr le comte de
Lestre m'a envoye prier de disner demain avecques luy pour m'en
parler, et que Mr le cardinal de Chastillon revient expressement en
court pour ce faict, et que mesmes il y est, a ceste occasion, bien
desire, possible qu'il se plaindra, par mesmes moyen, de la detention
de ses biens en France; dont de tout ce qui succedera, et que j'en
pourray entendre, je ne fauldray d'en advertyr incontinent Vostre
Majeste. Sur ce, etc.

     Ce XIIIe jour de janvier 1571.




CLVe DEPESCHE

--du XVIIIe jour de janvier 1571.--

(_Envoyee jusques a Calais par homme expres._)

  Audience.--Vives demonstrations d'amitie de la part d'Elisabeth
    au sujet du mariage du roi.--Son intention de proceder au
    traite avec la reine d'Ecosse.--Nouvelle que les Gueux ont
    repris les armes en Flandre.--_Lettre secrete a la reine-mere_
    sur l'etat de la negociation relative au mariage du duc
    d'Anjou.--Confidence de Leicester a l'ambassadeur.--Proposition
    faite au nom du roi par le cardinal de Chatillon a la reine
    d'Angleterre.--Discussion dans le conseil.--Divisions causees
    en Angleterre par ce projet.


     AU ROY.

Sire, j'ay este trouver la Royne d'Angleterre a Hamptoncourt le
XIIIIe de ce mois, laquelle n'a failly de me demander incontinent
quelles nouvelles j'avois de Vostre Majeste, et comme vous vous
trouviez en mariage. A quoy je luy ay respondu que vous me commandiez
de luy continuer encores le mesmes propos, que je luy avois desja
commance, de vostre conjoyssance touchant la Royne; et que, si vous
aviez receu ung singulier playsir de sa venue, il s'estoit despuys
redouble et devenu si grand, par les vertueuses et excellentes
qualitez qui se trouvoient en elle, que vous en demeuriez le plus
content prince de la terre; mesmes qu'elle se faisoit merveilleusement
aymer et bien vouloir de la Royne, vostre mere, de Messieurs voz
freres, de Mesdames voz soeurs, de Monsieur de Lorrayne et de toutz
les princes et seigneurs de vostre court, et generallement de toute la
France; ce que vous mettiez en compte d'une grand felicite; oultre
que, a l'ocasion d'elle, les princes d'Allemaigne, (lesquelz je lui ay
nommez, sellon le contenu de vostre lettre), s'estoient despuys, par
leurs ambassadeurs, conjouys avec Vostre Majeste de ce que Dieu avoit
en ce temps reuny et renouvelle le sang de l'ancienne alliance de la
Germanye avec la France; et que, pour ceste occasion, ilz vous avoient
envoye offrir, et a Messeigneurs voz freres, toutz leurs moyens et
forces pour vous en servyr, ainsy qu'il vous plairoit les employer, et
que leurs dicts ambassadeurs n'avoient obmiz de se conjouyr
pareillement de la paix de vostre royaulme, et de ce qu'ilz l'y
avoient trouvee tres bien establye, et vous avoient suplye de l'y
vouloir entretenir. Qui estoient choses qui vous avoient apporte
beaucoup de satisfaction; desquelles vous vouliez bien faire part a la
dicte Dame, pour le playsir que vous estimiez qu'elle en recepvroit.

A quoy, par parolles fort expresses, elle m'a respondu qu'elle se
sentoit grandement obligee a Vostre Majeste de la communication qu'il
vous playsoit luy faire de ce propos, lequel elle reputoit tres
honnorable et vrayement digne d'estre tenu entre princes, qui avoient
bonne et vraye amytie ensemble, comme elle vous suplyoit de croyre
que, de son coste, elle la vous portoit entiere et parfaicte, et de
bien bonne soeur; et qu'a ceste occasion elle se resjouyssoit, non
guieres moins, du beau serain que Dieu monstroit meintennant en voz
afferes, apres tant de divers orages que vous y aviez souffertz, que
si c'estoit pour elles mesmes, car aussi pensoit elle y participer. Et
a suyvy a parler de ceste ambassade d'Allemaigne comme d'une chose
qu'elle reputoit authoriser bien fort vostre grandeur: et puys est
retournee a ce qu'elle avoit entendu de la louable et vrayment royalle
norriture de la Royne; chose que je luy ay asseuree qui demeuroit tres
confirmee par les exemples qu'elle en monstroit, et que, non moins par
effect que en tiltre, elle estoit Royne Tres Chrestienne et Tres
Devotte, et au reste tant de bonne grace, doubce et debonnaire, et
sans ceremonye, que Vostre Majeste n'avoit nul plus grand playsir que
d'estre, jour et nuict, en sa compaignye.

A quoy elle m'a respondu que la recordation des amours du pere et
grand pere luy faisoient ung peu craindre que vous les vouldriez
imiter, et m'a revelle ung secrect de Vostre Majeste, lequel je
confesse, Sire, que je n'avois pas sceu; et que neantmoins si vous
continuez de rendre ainsi vostre parolle certayne et veritable, et
estre bon mary, comme vous en avez desja la reputation, qu'elle ne
faict doubte que vostre regne n'en soit tres heureux et eloigne de
ces inconvenians et disgraces, qui ont accoutume de venir aux princes
qui ne tiennent leur parolle, et a ceulx qui ne gardent leur loyaulte.
Et a continue ce propos et plusieurs aultres, en termes bien fort
honnorables de Voz trois Majestez tres Chrestiennes et de Monseigneur
vostre frere; lesquelz j'ay suyviz sans rien obmettre de ce que j'ay
estime convenir a vostre honneur et grandeur.

Et pour la fin, je luy ay faict voir vostre lettre, qui portoit sa
satisfaction, laquelle elle a entierement leue, et n'y a heu nulle
partie qu'elle n'ayt bien considere, et ou elle ne se soit arrestee
pour m'y faire de fort bonnes responces; lesquelles, en somme, sont:
qu'elle remercye Dieu que Vostre Majeste commance de cognoistre son
intention, laquelle elle peult jurer n'avoir jamais este de vous
vouloir offancer ny nuyre; ains d'avoir toutjours desire la
conservation de vostre authorite et l'establyssement de vostre
grandeur comme d'elle mesmes; et que son malcontantement est seulement
procede de ce qu'elle ne s'est trouvee si aymee et bien vollue de
Vostre Majeste comme elle pensoit le meriter, et qu'elle n'advouera
jamais, quant bien on la mettroit sur la roue, qu'elle n'ayt heu
occasoin de se douloir; mais la satisfaction en est meintenant si
ample qu'elle vous en doibt de retour beaucoup de grandz mercys, et ne
vouldroit n'avoir este offancee; qu'elle vous remercye bien grandement
du compte que vous voulez tenir de son parant, lequel elle a desja
depesche pour se trouver a vostre entree; (et le comte de Lecestre
aussi a faict harnacher les haquenees, qui s'aschemineront devant;) et
que ce luy est ung singulier playsir, que vous veuillez bien recepvoir
son nouveau ambassadeur; que quant a celluy qui s'en retourne elle
vous prie de croyre qu'il a faict toutjours toutz les meilleurs
offices, pour l'entretennement de l'amytie, qu'il est possible, et
qu'il en sera pour ceste occasion mieulx receu d'elle a son retour;
qu'au surplus elle vous veult asseurer de la convalescence et bonne
sante de la Royne d'Escosse, et que desja elle a donne audience a ses
depputez, avec lesquelz elle procedera a faire le traicte aussitost
que ceux de l'aultre party seront arrivez, qui sera dans huict ou dix
jours au plus loing; et qu'il luy tarde, plus qu'a nulle personne qui
vive, que cest affaire soit bientost accommode.

Lesquelles siennes responces, Sire, j'ay miz peyne de luy gratiffier
le plus que j'ay peu au nom de Vostre Majeste, et me suys ainsy
licentie d'elle bien fort gracieusement. Et parce que j'ay trouve une
conformite de tout ce dessus en ceulx de son conseil, je ne puys sinon
bien juger de la presente intention d'elle et d'eulx envers Vostre
Majeste; et neantmoins cella sera cause que j'observeray de plus prez
toutes choses pour voir si, soubz ceste apparance, il y auroit quelque
chose de cache, qui soit contre vostre service; car, a ce que
j'entendz, le mesmes comte de Lenoz, celluy de Morthon, et le lair de
Glannes, viennent pour se trouver au traicte.

Au regard des differandz des Pays Bas, il n'en est rien venu par le
dernier courrier, dont ceulx cy ne sont contantz, sinon qu'on a
escript que le duc d'Alve n'a encores rien respondu au deppute
d'Angleterre sur sa derniere proposition, parce qu'on pense qu'il est
attendant sur icelle quelque ordre d'Espaigne. Sur ce, etc.,

     Ce XVIIIe jour de janvier 1571.

   Presentement l'on me vient de donner adviz que les Gueux ont
   recommance la guerre en Flandres; ce qui feroit prendre asses de
   nouveaulx desseings a ceulx cy. Le Sr Guilhaume Lesley, bon
   subject de la Royne d'Escosse, parant de l'evesque de Roz, est
   venu avec les depputez de la dicte Dame; il estime avoir de
   bonnes intelligences icy, et se dict tres devot au service de
   Vostre Majeste.


     A LA ROYNE.

     (_Lettre a part._)

Madame, avant que monsieur le comte de Lestre me menat, dimanche
dernier, en la presence de la Royne d'Angleterre, il m'entretint
quelque temps sur le faict de la petite lettre, et je me plaigniz a
luy qu'il estoit desja trop divulgue, ce qu'il m'asseura n'estre
procede de la court, ains de ce qu'on voyoit n'y avoir rien de plus
convenable; et, par ainsy, ung chacun en parloit; dont il vouloit
sonder, a la verite, l'intention de la dicte Dame et de ceulx de son
conseil, affin de dresser, puys apres, l'affaire en si bonne sorte
que, s'il venoit a succeder, ou bien qu'il demeurast sans effect, il
n'eust a raporter sinon contantement a chacun des costez; et qu'il me
voulloit dire tout librement, que la dicte Dame ne s'estoit jamais
monstree disposee a prendre party, comme elle faisoit meintenant, par
ce, possible, qu'elle s'y voyoit contraincte, pour les necessitez de
son royaulme; et que sur les privez propos, qu'il luy en avoit tenuz,
elle n'avoit rien objecte que l'eage; a quoy il avoit respondu qu'il
ne layssoit pourtant d'estre desja homme: "Mais aussi, respondit elle,
ne laisseroit il d'estre toutjour plus jeune que moy."--"Tant mieulx
sera ce pour vous," avoit il respondu, en ryant. Et me pria le dict
comte d'en toucher quelque mot a la dicte Dame, laquelle, a la verite,
a prins de fort bonne part toutz les motz que je luy ay proposez
aprochans de cella; car je ne luy en ay poinct touche de plus expres
que de luy avoyr dict, sur le contantement que le Roy avoit de vivre
en grand amytie et privaulte avecques la Royne, que je conseillerois a
une princesse, qui vouldroit rencontrer un tres parfaict et accomply
bonheur de mariage, d'en prendre de la mayson de France.--A quoy elle
m'a respondu que madame d'Estampes et madame de Vallantinois luy
faisoient encores peur, et qu'elle ne vouldroit un mary qui ne
l'honnorast seulement que pour Royne, s'il ne l'aymoit aussi pour
femme.--A quoy j'ay replicque que celluy, dont j'entendois parler,
entre les exellantes qualitez, dont il abondoit aultant que nul prince
de la terre, il avoit celle peculiere qu'il scavoit extremement bien
aymer, et se randre de mesmes parfaitement aymable.--"A la verite, m'a
elle respondu, il a tant de perfections en luy qu'on n'en ouyt jamais
parler qu'avec grand louange." Et, peu apres que je fuz party d'avec
la dicte Dame, Mr le cardinal de Chastillon vint parler longtemps a
elle, dont je n'ay sceu ce qu'il luy dict; car, ny auparavant, ny
despuys, nous n'avons confere ensemble: mais voycy madame ce que j'ay
aprins d'ailleurs et de fort bon lieu:

Qu'apres qu'il fut retire, la dicte Dame assembla ceulx de son conseil
pour leur dire que le dict sieur cardinal luy avoit demande trois
choses: l'une, si elle estoit point libre de toute promesse pour se
pouvoir maryer ou elle vouldroit; l'aultre, si elle en vouloit prandre
de ceulx de son royaulme ou bien ung estrangier; et la troisiesme que,
au cas que ce fut ung estrangier, si elle vouldroit point accepter
Monsieur, frere du Roy; et qu'elle luy avoit respondu qu'elle estoit
libre, qu'elle ne vouloit point espouser de ses subjectz, et qu'elle
vouloit de bon cueur entendre au party de Monsieur avec les condicions
qui se pourront adviser. Sur quoy le dict sieur cardinal luy avoit
dict qu'il avoit donques charge de luy en parler, et luy avoit
presente a cest effect une lettre de creance du Roy, et l'avoit priee
que, de tant que l'affaire estoit de grande consequence au monde,
qu'elle le vollust communiquer a son conseil, premier que passer
oultre; de quoy elle leur vouloit bien dire qu'elle n'avoit trouve
cella bon, et luy avoit respondu qu'elle estoit Royne Souverayne, qui
ne deppendoit de ceulx de son conseil, ains eulx toutz d'elle, comme
ayant leurs vies et leurs testes en sa main, et qu'ilz n'auseroient
faire que ce qu'elle vouldroit; mais, de tant qu'il luy avoit
represante les inconveniantz, qui avoient cuyde survenir a la feu
Royne, sa soeur, d'avoir vollu tretter son mariage avec le Roy
d'Espaigne sans ceulx de son conseil, elle luy avoit promiz de le leur
proposer; dont vouloit que eulx toutz luy en donnassent promptement
leur adviz.

Sur quoy, iceulx du dict conseil bayssans la teste, n'en y eust pas
ung qui respondit ung seul mot, parce que le propos estoit nouveau a
la pluspart d'eulx, sinon, au bout de piece, ung des principaulx
s'advancea de dire que Monsieur sembloit estre bien jeune pour la
dicte Dame:--"Commant, respondit elle, prenant le mot en aultre sens,
suys je pas encores pour luy satisfaire." Et puys, suyvit a dire que
le dict sieur cardinal, oultre la lettre de creance, avoit des
articles a proposer, sur lesquelz elle estimoit estre bon de l'ouyr
pour voir si les condicions pourroient estre acceptees; ce que ung
chacun aprouva. Et pour lors, n'y eust rien davantaige sinon que, le
lendemain, Dupin et le ministre du dict sieur cardinal furent la
dessus en privee conferance plus de trois heures avec le secretaire
Cecille.

Duquel propos l'on me vouloit bien advertyr qu'il commancoit a courir
une merveilleuse contention dans ce royaulme sellon les parciallitez
de Bourgoigne, et sellon celles de la religion, et que aulcuns
estimoient que la dicte Dame ne se servoit d'icelluy sinon pour la
commodite de ses affaires, sans qu'elle eust aucune affection de se
maryer; et, par ainsy, que je prinse garde que le Roy ne fut trompe et
moque. Et d'aultres, qui sont bien affectionnez au Roy, et portent le
faict de la Royne d'Escosse, et mesmes les seigneurs catholiques,
m'ont mande qu'ilz demeuroient fort escandalizez que cest affaire se
menast par le dict sieur cardinal, et qu'ilz voyoient bien que
c'estoit plus pour accommoder le faict de ceulx de la Rochelle, que
non celluy d'entre ces deulx royaulmes, a l'interest des catholiques;
dont ilz vouloient penser a leurs affaires, me priantz seulement de
leur vouloir estre toutjours tel comme je scavois qu'ils s'estoient,
en temps et lieu, monstrez bons amys et serviteurs du Roy; et se sont
esforcez de m'imprimer une grand jalouzie de ce que je n'estois
participant de ce propos.

Sur quoy, pour leur faire prendre bonne esperance et les retenir
toutjour en la devotion, qu'ilz ont este jusques icy vers Voz
Majestez, et pour descouvrir plus avant toutes choses par leur moyen,
je leur ay mande que j'avois este toutjours repute si fidelle a vostre
service, et si loyal a voz intentions, que si cest affaire estoit en
telz termes qu'ilz dizoient, il ne passeroit guieres que Voz Majestez
ne m'en fissent entendre leur intention, et que la conclusion ne se
feroit sans que je y fusse employe; dont je les asseurois que Voz
dictes Majestez ne consentyroient jamais le passaige de Monsieur en ce
royaulme, sans qu'il eust bonne intelligence avec eulx, et sans que
les affaires de la Royne d'Escosse, et les leurs, n'en demeurassent
bien accommodez, et que de cella vous leur en donriez la main et
vostre promesse; chose, Madame, que, comme elle semble necessaire et
fort importante pour bien asseurer le negoce, ainsy est il requis
qu'elle soit tenue fort secrecte et menee bien dextrement.

Il est venu quelque sentyment de ce party a la notice de l'ambassadeur
d'Espaigne, et de celluy, qui est agent icy pour le Pape, dont en ont
escript chauldement della la mer. Je scay aussi que l'evesque de Roz
en a escript a Mr le cardinal de Lorrayne, dont ne luy fauldra denyer
le faict, s'il vous en parle, mais luy donner meilleure esperance par
la des affaires de la Royne d'Escosse que jamais. Le Sr Cavalcanty a
grand desir de passer en France pour servyr d'un tiers neutre a
mouvoir ce propos entre Vostre Majeste et milord de Boucard, parce
qu'il estime ne se pouvoir avec dignite entamer par l'ung ny l'aultre
party, sans ung tel moyen; et sur ce, etc.

     Ce XVIIIe jour de janvier 1571.

  Il semble fort requis que Vostre Majeste ne se haste de depescher
    message ny ambassade par deca sans voir que l'affaire soit
    comme tout asseure.




CLVIe DEPESCHE

--du XXIIIe jour de janvier 1571.--

(_Envoyee expres jusques a Calais par Jehan Volet._)

  Retour d'Elisabeth a Londres apres la cessation de la
    peste.--Affaires d'Ecosse.--Audience.--Plainte de la reine au
    sujet de la descente d'un parti de Francais en Irlande.--Avis
    donne par elle d'une levee qui se prepare en Allemagne.--Son
    desir de voir la reunion des eglises proposee par le
    roi.--Negociation des Pays-Bas.--_Lettre secrete a la
    reine-mere._ Conference de l'ambassadeur avec le cardinal de
    Chatillon sur le projet de mariage du duc d'Anjou.--Avis sur
    l'entreprise faite en Irlande par des Bretons.


     AU ROY.

Sire, ceulx de ceste ville de Londres ont monstre beaucoup de
resjouyssance a la venue de leur Royne, laquelle, pour cause de la
peste, n'y avoit este, il y a deux ans. Elle va aujourduy veoir ung
bastyment nouveau qu'on y a ediffie, fort commode, et de grand
ornement, affin de luy donner le nom; qui, jusques a ceste heure, a
este appelle par provision la _Bource_. Le festin luy est prepare en
la maison de maistre Grassein. L'on dict qu'apres demain elle
descendra a Grenwich pour y passer le reste de l'yver, ou se dresse
desja le lieu pour faire ung tournoy a ce caresme prenant; duquel le
comte d'Oxfort et sire Charles Havard doivent estre les tenans.

Les affaires de la Royne d'Escosse demeurent toutjour en bonne
disposition, attendant l'arrivee des depputez de l'aultre party,
lesquelz, parce que j'avois inciste qu'on ne les debvoit attandre, le
secretaire Cecille m'a opiniastrement debattu que l'honneur de sa
Mestresse n'estoit de proceder sans eulx, mais, que je ne fisse nul
doubte que les choses n'allassent bien; et encores que, despuys quatre
jours aulcuns de ce conseil se soient plainctz a l'evesque de Roz
d'une entreprinse, qu'on a vollu faire en Escosse, pour tuer le comte
de Lenoz; et de ce qu'ilz ont entendu qu'on fornyst de l'argent della
la mer aulx rebelles d'Angleterre, ilz n'ont guieres replique a ce
qu'il leur a respondu, qu'il estoit esbahy comme le dict de Lenoz
duroit tant au dict pays, veu les viollances et desordres qu'il y
faisoit; et, quant aux fugitifs d'Angleterre, qu'il croyoit que rien
ne leur manqueroit, mais que ce n'estoit de sa Mestresse qu'ilz
estoient secouruz, parce qu'elle n'avoit de quoy le faire.

Et hyer, la Royne d'Angleterre, m'ayant envoye queryr, me dict que, si
l'on faisoit nul oultrage au dict de Lenoz, qu'elle ne procederoit
aulcunement au dict trette; dont j'ay conforme ma responce a celle du
dict sieur evesque de Roz, adjouxtant que rien n'en debvoit estre
impute a la Royne d'Escosse, parce qu'elle n'en pouvoit mais, et que
mesmes l'on avoit de sa part desja depesche ung gentilhomme en Escosse
pour obvier a cest inconvenient.

Et suyvyt la dicte Royne d'Angleterre a me dire que la principalle
occasion, pour laquelle elle m'avoit prie de venir, estoit pour me
communiquer ung adviz par escript, qu'on luy avoit envoye d'Irlande,
lequel elle me prioit de faire tenir a Vostre Majeste; et que, pour ne
faire voir au monde que les armes fussent prinses entre les Francoys
et les Anglois, et ne rompre aulcunement la paix avec la France, elle
avoit faict gracieusement remonstrer au capitaine La Roche et a ceulx,
qui sont avec luy en Irlande, de se retirer; ce que, trois moys a, ilz
avoient promis de faire; mais monstrans a ceste heure qu'ilz ont une
aultre delliberation, elle vous en vouloit bien advertyr, affin qu'il
vous pleust, Sire, y pourvoir sellon que les bons trettez de paix,
qui sont entre Voz Majestez, le pouvoient requerir.

J'ai respondu que ce propos m'estoit nouveau, comme celluy, duquel je
n'avois cy devant ouy parler, et que je le vous represanterois le
mieulx que je pourrois, avec l'expretion des mesmes parolles, et de
l'intention, que j'avois cognue en elle, de vouloir evitter toute
occasion de differand avec Vostre Majeste; et luy en ferois tenir
vostre responce, aussitost que je l'aurois receue.

Et s'exaspera bien fort la dicte Dame contre celluy Fitz Maurice, qui
est en Bretaigne, disant que luy et son pere avoient usurpe, comme
traystres, le tiltre du comte d'Esmont, bien que le vray comte soit
encore vivant en ce royaulme.

Apres ce propos, il en succeda ung aultre, par lequel nous vinsmes a
parler des aprestz d'Allemaigne, qui seroient longs a mettre icy, mais
je prins par la occasion de demander tout librement a la dicte Dame si
elle entendoit qu'il y eust rien de dresse contre Vostre Majeste, ny
contre vostre royaume, ainsi que, d'aultre fois, elle vous avoit bien
faict ce bon tour, de vous en reveller quelque chose par moy.

Elle me respondit qu'encores que ses intelligences n'estoient plus
telles vers l'Allemaigne, ni avec l'Empereur, comme elles souloient,
neantmoins elle y en avoit encores d'asses bonnes pour pouvoir
asseurer Vostre Majeste qu'il s'y preparoit une levee; laquelle elle
ne scavoit encores si viendroit a effect, mais croyoit que ce n'estoit
pour vous nuyre, car elle le vous diroit, et y opposeroit le credit
qu'elle y pourroit avoir, mais c'estoit en faveur du prince d'Orange;
et qu'elle estoit fort marrye qu'on poursuyvit ainsy les affaires de
la religion par les armes, de quoy ne pouvoit revenir, a la fin, que
une grande ruyne a la Chrestiente; et qu'elle me prioit de vous
exorter, Sire, qu'avec la bonne intelligence, qu'avez meintenant avec
l'Empereur, vostre beau pere, avec lequel elle continuoit aussi
toutjour une bien fort estroicte amytie, et avoit naguieres receu de
ses lettres, il vous pleust, a ceste heure, mettre en avant quelque
favorable moyen d'accord et de reunyon en l'esglize; et que, de sa
part, elle vous y assisteroit, et ne s'y monstreroit aulcunement
opiniastre.

Je luy louay grandement cestuy sien tres vertueux desir, et, sans
toutesfois accepter ny reffuzer aussi d'en faire rien entendre a
Vostre Majeste, affin que vostre intention en cella soit reservee au
temps et moment qu'il vous semblera bon de la manifester; je la priay
seulement, en ryant, qu'elle ne vollust observer l'extremite de ne
conceder aulx Catholiques l'exercice de leur religion en Angleterre,
comme il n'en estoit permis pas ung aulx Protestans en Espaigne, ny en
Flandres, et qu'elle suyvist l'exemple de Vostre Majeste, qui estiez
au milieu, qui avez permiz le cours des deux en vostre royaulme.

Elle respondit que les Catholiques ne se pouvoient pas beaucoup
plaindre d'elle, et qu'elle cognoissoit le Roy d'Espaigne d'ung si bon
naturel qu'il ne vouldroit aussi retenir la Chrestiente en ce
dangereux suspend, ou elle est, s'il y ozoit procurer les remedes,
mais que les passionnez l'en empeschoient, lesquelz elle vouldroit qui
en sentissent seulz le mal.

Et se continua asses longtemps ce propos entre la dicte Dame et moy,
au millieu duquel, me venant a toucher des differans, qu'elle accusoit
le duc d'Alve luy avoir succite avec le Roy son Maistre, me dict que
je serois tout esbahy si je scavois quelles choses le dict duc,
despuys ung mois, avait vollu tretter avec elle, au prejudice de ses
voysins, ce qu'elle reservoit a une aultre foys, et que neantmoins
c'estoit une parenthese digne de noter.

Or, Sire, touchant les dicts differans, le deppute d'Angleterre, qui
est aulx Pays Bas, a escript, ceste foys, a la dicte Dame qu'il avoit
presente a icelluy duc les derniers articles, qu'elle luy avoit
envoyez; qui les avoit cognuz si raysonnables que, ne luy restant plus
que contredire pourquoy il ne les deubt accepter, il avoit respondu
qu'il y vouloit penser: et ainsy le faict en demeure la, qui se
conforme asses a ce que Vostre Majeste m'en a mande, en chiffre, par
ses dernieres du IIIe du present, que j'ay bien notte. Et sur ce, etc.
Ce XXIIIe jour de janvier 1571.


     A LA ROYNE.

     (_Lettre a part._)

Madame, s'estant Mr le cardinal de Chatillon, jeudy dernier, convye a
disner en mon logis, il m'a compte la favorable expedition, qu'il a
obtenue de Voz Majestez, sur le recouvrement de ses biens, et comme il
s'en est venu conjouyr avec la Royne d'Angleterre; et puys m'a parle
du faict de la petite lettre en bien fort bonne sorte, et que ce dont
je m'estois plainct au comte de Lestre, que le propos en estoit trop
divulgue, n'estoit procede d'ailleurs que du peu de discretion, que le
vydame y avoit tenu, qui en avoit parle et escript icy et en France a
trop de gens, et que, de sa part, il n'en avoit jamais faict rien
scavoir qu'a Voz Majestez; desquelles, apres qu'il avoit heu responce,
il y avoit procede le plus secrectement qu'il avoit peu; et que les
choses en estoient en asses bons termes, et ceux du conseil en
beaucoup de diverses opinions la dessus entre eulx, mais qu'il n'y
avoit encores rien de conclud. Sur quoy luy ayant aprouve grandement
son intention et les sages moyens, qu'il tenoit, pour la bien
conduyre, je l'ay sonde de plusieurs endroictz pour voir s'il y avoit
nulle aultre fin et pretention en luy que celle qu'il monstroit en
aparance; mais toutz ses propos sont revenuz a la consideration de la
grandeur que ce seroit pour Monsieur, et combien elle accroistroit
celle du Roy et de sa couronne, et ravalleroit d'aultant celle
d'Espaigne; ne me touchant toutesfois tant de particullaritez de
l'affaire comme j'en scavois, et comme je vous en ay desja escript;
dont j'ai fait semblant d'en scavoir encores moins, attendant si
Vostre Majeste (pour y proceder avec plus de lumyere, par les adviz
que pourrons avoir de divers lieux) trouvera bon que nous nous
communiquons secrectement l'ung a l'aultre, car je croy bien que les
Protestans recoipvent mieulx ce propos, venant du dict sieur cardinal
que ne feroient de moy. Et il y va, a mon opinion, d'une droicte et
bien bonne vollonte.

Les Catholiques, qui sont la partie la plus grande, plus noble et plus
forte, et ou y a plus d'asseurance, le tiennent fort suspect, et
vouldroient avoir quelque asseurance de Voz Majestez par mon moyen. La
dicte Dame nous oyt fort bien, et avec grande affection, l'ung et
l'aultre, dont Vostre Majeste me commandera comme j'en auray a uzer;
et seulement vous suplie tres humblement, Madame, de reserver, entre
le Roy et Vous, et Monsieur, ce que je vous ay escript par ma petite
lettre de devant ceste cy, et ce que, cy apres, je vous pourray
escripre ou mander des propos, que la dicte Dame tiendra en prive, ou
avec ceulx de son conseil, sans qu'il se puysse jamais cognoistre
qu'ilz vous viennent de moy. J'ay dict a Mr le cardinal que si le
propos alloit en avant, qu'il estoit bien besoing de le conduyre a ce
poinct qu'on ne s'advancat de le publier, ny de faire aulcune ouverte
demonstration, du coste de Voz Majestez, d'y vouloir entendre, jusques
a ce qu'on le vit tout conclud et bien arreste; car, puys apres, l'on
y adjouxteroit bien toutz les honnorables actes et respectz, qu'on
vouldroit; et que surtout il n'y fut use de longueur ny de remises. A
quoy il m'a respondu que, le lendemain, il estoit convye en court et
qu'il verroit ce qu'il y pourroit advancer.

J'ay sceu, Madame, que, pendant que nous estions ensemble, la Royne
d'Angleterre estoit enfermee avec ceulx de son conseil pour prandre
resolution de ce qu'elle debvoit respondre au dict sieur cardinal, et
qu'elle a la matiere si a cueur qu'elle ne prend playsir de parler, ny
ouyr parler, d'aultre chose; et, de ma part, Madame, tant plus je
considere le party, plus il me semble estre grand, honnorable et
advantageux pour le Roy, et pour Monsieur; dont je ne desire sinon
qu'il soit exempt de tromperie, comme je prendray bien garde, du plus
prez qu'il me sera possible, qu'il n'y en ayt point, et que Dieu le
veuille bien achever. Et sur ce, etc. Ce XXIIIe jour de janvier 1571.

   Millord de Boucard est bien fort affectionne a ce propos, et
   desire y estre employe. Sa Mestresse luy a dict qu'elle reserve
   de lui bailler son instruction a l'heure qu'il partyra. J'entendz
   que le comte de Lestre, si cella va en avant, est desja designe a
   passer en France pour l'aller conclurre. Je suys convye aujourduy
   avecques la Royne; sur ceste bonne occasion, je notteray ce
   qu'elle me dira.

   ADVIZ SUR LES CHOSES D'IRLANDE:

   Que on auroit suborne certaines gens pour pratiquer et suciter
   une rebellion en Yrlande, dont ung d'eulx se nomme de La Roche,
   gouverneur de Morlays en la Basse Bretaigne, qui s'en est alle
   la, avecques quatre navyres, pour se randre en l'endroict ou le
   comte de Desmond se tenoit, et qu'il s'en est retourne de la et a
   admene avecques luy ung gentilhomme, nomme Fitz Maurice, qui,
   pour le present, se tient secrectement en la Basse Bretaigne, et
   sollicite d'avoir des forces pour les mener ce printemps en
   Yrlande.

   Que le capitaine de Brest auroit prins ung fort, nomme d'Ingin,
   et une petite isle, non guieres loing de la, en Yrlande.




CLVIIe DEPESCHE

--du dernier jour de janvier 1571.--

(_Envoyee expres jusques a Calais par Jehan Monyer._)

  Rejouissances faites a Londres pour celebrer la rentree
    d'Elisabeth.--Conversation de la reine et de l'ambassadeur au
    sujet de cette fete.--Affaires d'Ecosse.--Etat de la
    negociation des Pays-Bas.--Nouvelles d'Allemagne et
    d'Espagne.--_Lettre secrete a la reine-mere._ Negociation du
    mariage du duc d'Anjou.


     AU ROY.

Sire, le jour que j'ay este convye, pour accompaigner la Royne
d'Angleterre au festin de la Bource, n'a este guieres moins solemnel
en Londres, que celluy du couronnement de la dicte Dame, car on l'y a
receue avec concours de peuple, les rues tandues, et chacun en ordre
et en son rang, comme si ce eust este sa premiere entree; et elle a
heu grand playsir que j'y aye assiste, parce qu'il s'y est monstre
plus de grandeur, ainsy soubdain, que si la chose eust este premeditee
de longtemps; et n'a obmiz la dicte Dame de me faire remarquer
l'affection et devotion qui s'est veue en ce grand peuple; lequel,
despuys le matin jusques a l'heure qu'ayant donne le nouveau nom de
_Change Real_ a la Bource, elle s'est vollue retirer, envyron les
huict heures de nuict, il ne s'est lasse d'estre par les rues, les
ungs en leur rang, les aultres a la foule, avec force torches, pour
l'honnorer, et luy faire mille acclamations de joye, chose qu'elle m'a
demandee si, au petit pied, ne me faisoit pas souvenir des
resjouyssances, qu'on faisoit a Paris, quant Vostre Majeste y
arrivoit; et qu'elle me confessoit tout librement qu'il luy faisoit
grand bien au cueur de se veoir ainsy aymee et desiree de ses
subjectz, lesquelz elle scavoit n'avoir nul plus grand regrect que, la
cognoissant mortelle, ilz ne voyoient nul certain successeur, yssu
d'elle, pour regner sur eulx, apres sa mort; et que la France estoit
tres heureuse de cognoistre ses Roys, et ceulx qui, par ordre,
debvoient, les ungs apres les aultres, succeder a la couronne.

J'ay respondu, le plus au contentement et satisfaction de la dicte
Dame, a toutz ses propos, qu'il m'a este possible, louant beaucoup ce
que je voyois de sa grandeur, qui estoit a priser, sans rabattre
neantmoins rien de ce qu'on scait asses estre de plus en la vostre; et
qu'au reste, il me sembloit qu'elle auroit bien a faire a s'excuser
envers Dieu et le monde, si elle frustroit ses subjectz de la belle
posterite, qu'elle leur pouvoit bailler, et qu'ilz attandoient d'elle
pour les gouverner; qui a este ung article, sur lequel elle s'est
prinse a discourir plusieurs aultres choses, avec playsir et avec
modestie, lesquelles je vous puys asseurer, Sire, que ne se sont
passees sans qu'elle ayt monstre, en plusieurs endroictz, de vouloir
perseverer en grande amytie avec Vostre Majeste; et, le soir mesmes,
la resolution du voyage de milord Boucard a este du tout prinse, luy
commandant la dicte Dame ne faillyr d'estre prest a partir demain, qui
est le premier jour de febvrier, ainsy qu'il faict.

Or, Sire, nonobstant l'acclamation du peuple, la dicte Dame et ceulx
de son conseil ne layssent de craindre la division et sublevation du
pays: car ayans les filz du comte Dherby essaye d'obtenir leur conge
pour retourner vers leur pere, il leur a este dict qu'ilz n'en
parlassent poinct, s'ilz n'en vouloient estre du tout reffuzez,
jusques a ce que les affaires de la Royne d'Escosse fussent
accommodez, qui monstre que, par iceulx, ilz entendent acquieter les
leurs. Et le semblable a este dict au duc de Norfolc, de ne presser sa
plus ample liberte, jusques a ce qu'il ayt este ordonne de celle de la
Royne d'Escosse et de sa restitution, de laquelle l'on nous faict
toutjour esperer de bien en mieulx; et qu'il n'y a retardement que de
ces depputez de l'aultre party, desquelz le comte de Lenoz a, de
rechef, escript qu'ilz estoient partys, et qu'il avoit surciz la tenue
du parlement, ainsy que la Royne d'Angleterre le luy avoit mande, pour
remettre toutes choses a ce qui seroit ordonne par le trette.

Hyer, on tenoit en ceste court la pratique des differans de Flandres
pour toute desacordee, non sans beaucoup d'indignation contre le duc
d'Alve et contre l'ambassadeur d'Espaigne; mais, ce matin, par
aulcunes lettres d'Envers, s'est entendu que le dict duc avoit
condescendu a la pluspart des choses, que le deppute de Londres avoit
desirees; et que le Sr Thomas Fiesque seroit en brief par deca pour
entierement les conclurre. Je ne scay s'il est ainsy, ou si c'est
artiffice: tant y a que cella ne pourra estre que pour le regard des
merchandises; car, quant a l'entrecours et commerce, j'entendz qu'il
n'en est, pour encores, faict aulcune mencion.

Il est nouvelle icy que le duc de Sualsambourg a quatre mille chevaulx
et six mil hommes de pied ez environs d'Hembourg, et que c'est en
faveur du roy de Dannemarc, pour se rescentir d'aulcuns mauvais
deportemens, que icelle ville a uze contre luy, durant la guerre
contre le roy de Suede, et m'a dict l'ambassadeur d'Espaigne que le
duc d'Alve est tres bien adverty que ce n'est a aultres fins que pour
branqueter la dicte ville; et que ce que le comte de Vuandeberg a
aussi entreprins, de retourner en quelcune de ses terres en Frize, n'a
este qu'une legiere course, laquelle ne luy a bien reuscy; et que le
dict duc craint si peu, pour ceste annee, les mouvemens d'Allemaigne,
qu'il renvoye une partie de sa cavallerie au secours des Venitiens
contre le Turq, estimant qu'il n'eust peu rien succeder plus a propos
pour le repos de la Chrestiente que la mort soubdainement advenue du
duc Auguste[25]. Neantmoins il m'a confesse que, pour quelque
souspecon de guerre aulx Pays Bas, le dict duc ne parloit plus de s'en
retourner en Espaigne, et que le propos du duc de Medina Coeli estoit
refroydy, s'estans desja expediez les princes de Bohesme de Leurs
Majestez Catholiques pour s'en retourner par Gennes en Allemaigne,
sans qu'il fut nouvelles que le dict duc les accompaignat; qu'au reste
toutz les articles de la ligue contre le Turc estoient accordez; ne
restoit plus que celluy de la creation du lieuctenant de general: que
le Pape vouloit que ce fut Marc Anthonio Collonna, et le Roy
d'Espaigne, puisque dom Joan d'Austria estoit le general, desiroit
que le commandador major de Castille ou bien Joan Andre Doria eussent
a commander soubz luy. Sur ce, etc. Ce XXXIe jour de janvier 1571.

  [25] Cette nouvelle etait fausse. Auguste, duc et electeur de
  Saxe, est mort seize ans apres, le 14 mars 1586.

     A LA ROYNE.

     (_Lettre a part._)

Madame, estant en ce festin, ou j'ay este convye pour accompaigner la
Royne d'Angleterre, le XXIIIe de ce mois, elle a prins playsir de
deviser l'apres dinee, fort longtemps avecques moy; et, entre aultres
choses, elle m'a dict qu'elle estoit resolue de se maryer, non tant
pour ne s'en scavoir passer, (car elle en avoit asses faict de
preuve), comme pour satisfaire a ses subjectz; et aussi pour obvier,
par l'authorite d'ung mary, ou par la nayssance de quelque lignee,
s'il playsoit a Dieu luy en donner, aux entreprinses qu'elle sentoit
bien qu'on feroit contre elle, et sur son estat, si elle devenoit si
vieille qu'il n'y eust plus lieu de prendre party, ny esperance
qu'elle deubt avoir d'enfans. Il est vray qu'elle craignoit grandement
de n'estre bien aymee de celluy qui la vouldroit espouser, qui luy
seroit ung second inconvenient plus dur que le premier, car elle en
mourroit plustost; et que, pourtant, elle y vouloit bien regarder.

Je luy ay respondu que a si prudentes considerations et si vrayes,
comme celles qu'elle disoit, je n'avois que adjouxter, sinon qu'elle
pouvoit, dans ung an, avoir bien pourveu a tout cella, si, avant les
prochaines Pasques, elle se maryoit a quelque prince royal, dont
l'ellection s'en pourroit aiseement faire; et j'en cognoissoys ung qui
estoit nay a tant de sortes de vertu, qu'il ne failloit doubter
qu'elle n'en fut fort honnoree et singulierement bien aymee, et dont
j'espererois qu'au bout de neuf mois apres, elle se trouveroit mere
d'ung beau filz; par ainsy, en se rendant tres heureuse de mary et de
lignee, elle amortyroit, par mesmes moyen, toutes les malles
entreprinses qui se pourroient jamais dresser contre elle.

Ce qu'elle a aprouve bien fort, et a suivy le propos asses longtemps,
avec plusieurs parolles joyeuses et modestes; et estoit Mr le cardinal
de Chatillon au mesmes festin, auquel elle n'a point parle a part;
mais, le lendemain, il a demande audience, et a este quelque temps
avec elle; puys, au retour, il m'est venu dire adieu, parce qu'il
partoit le lendemain pour Canturbery, et m'a compte l'estat ou il
layssoit l'affaire, qui luy sembloit estre en termes d'y pouvoir
commancer quelque fondement, mais non qu'il y en vit encores nul pour
s'y debvoir arrester; dont depescheroit Dupin pour le vous aller
represanter tel qu'il estoit, affin que Vostre Majeste, sellon sa
prudence, nous vollut commander, a luy et a moy, ce que nous aurions a
faire.

Je luy descouvriz quelques choses que j'avois aprinses de sa
negociation, pour luy donner plus grand lumyere comme elle estoit
receue, et avons advise d'user de bonne intelligence ensemble, mais
secrectement, affin d'obvier aulx soupecons de ceste court, qui
bientost seroient si grandz en ce faict, que plus ne se peult dire; et
n'ay point faict semblant au dict sieur cardinal que Vostre Majeste
m'en ayt encores faict mencion; mais ceulx qui m'ont donne les
premiers adviz de ce qu'il en a propose, m'ont adverty qu'a la verite
il n'a point monstre lettre de Voz Majestez, qui luy en donnast
expresse commission; dont la dicte Dame s'estoit retiree, et avoit
dict que, quant vous y vouldriez entendre, vous m'en commanderiez
quelque chose, comme vous fiant beaucoup de moy. Et ceulx la mesmes
m'ont mande qu'elle a parle de ce faict a plusieurs des siens, a part
l'ung de l'aultre, et mesmes a vollu avoir le conseil du duc de
Norfolc, qui a respondu qu'il avoit este le principal autheur
d'induyre les Estatz de ce royaulme a la suplyer de se maryer, et de
laysser a sa liberte de prendre le party que bon luy sembleroit: dont
ne vouloit changer d'opinion; que quant a Monsieur, toutes choses
estoient grandes en luy, mais qu'il falloit regarder aux condicions,
sur quoi le mariage se pourroit conclurre, qui fussent honnorables
pour sa Mestresse et heurees pour son estat.

D'aultres m'ont mande que les quatre principaulx, qui guydent les
intentions de la dicte Dame, se sont assemblez pour resouldre qu'est
ce qu'ilz luy en conseilleroient. Je vous manderay bientost leur
conseil, et vous adjouxteray cependant, Madame, cestuy cy du mien,
qu'encor que ceste princesse soit bonne et vertueuse, je ne la tiens
toutesfois esloignee du naturel de celles qui veulent monstrer de
fouyr, lorsque plus elles sont recerchees; et ceste nation a aussi
cella de peculier que, plus on desire quelque chose d'eulx, encor qu'a
leur proffict, plus ilz la souspeconnent; dont sera bon de ne
descouvrir trop d'affection de vostre coste, Madame, jusques a ce
qu'ilz se soyent layssez clairement entendre du leur. Je vous
escripray bientost d'aultres choses plus importantes de ce propos par
le Sr de Vassal, qui vous pourront asses esclayrer: et sur ce, etc. Ce
XXXIe jour de janvier 1571.




CLVIIIe DEPESCHE

--du VIe jour de febvrier 1571.--

(_Envoyee expres jusques a la court par le Sr de Vassal._)

  Negociation concernant Marie Stuart.--Conge accorde par la reine
    aux fils du comte de Dherby.--Concession faite par le pape au
    roi d'Espagne du royaume d'Irlande, sous la condition d'y
    retablir la religion catholique.--Entreprise preparee par les
    Espagnols pour s'emparer de ce pays.--_Lettre secrete a la
    reine-mere._ Negociation du mariage du duc d'Anjou.--_Memoire._
    Nouvelles d'Allemagne.--Projet des protestans de faire une
    entreprise contre les Pays-Bas.--Affaires d'Ecosse.--_Memoire
    secret._ Details circonstancies et confidentiels sur la
    proposition de mariage du duc d'Anjou.


     AU ROY.

Sire, s'estant la Royne d'Angleterre bien trouvee de sa sante en ceste
ville de Londres, d'ou le grand yver a chasse toute souspecon de
peste, elle s'est resolue d'y passer le reste du caresme prenant, et,
a ceste cause, s'est allee loger en sa mayson de Ouesmestre, ou l'on
radresse les lisses pour le tournoy, dont je vous ay cy devant
escript; ayant remiz la dicte Dame de ne descendre a Grenvich jusques
a environ la my mars, que noz amys de ceste court nous donnent grand
esperance que les affaires de la Royne d'Escosse seront, entre cy et
la, accommodez, nonobstant les grandz empeschemens que les comte et
comtesse de Lenoz s'esforcent d'y mettre; qui, despuys huict jours,
ont donne entendre qu'il y avoit une entreprinse dressee en Escosse
pour venir enlever la dicte Dame du lieu ou elle est, et l'aller
remettre par force en son estat. De quoy est advenu que le comte de
Cherosbery l'a faicte despuis fort observer, et luy a use ceste
rigueur qui l'a faicte recheoir en fiebvre, mais l'on y a remedie le
mieulx et par le plus sage moyen qu'on a peu. Les depputez de
l'aultre party s'esperent en ce lieu, dans cinq ou six jours, et n'est
possible que plus tost qu'ilz arrivent nous puissions aulcunement
advancer le trette. Ceulx qui portent icy ce faict m'ont prie, Sire,
de vous advertyr en dilligence que milord Boucard a commission
expresse de vous en parler et de remander incontinent par deca vostre
responce, et tout ce qu'il aura pu noter de vostre intention en cella,
affin que, sellon qu'il vous y aura cogneu ou remiz, ou affectionne,
l'on procede icy ou froydement, ou bien avecques effect, au dict
trette; dont Vostre Majeste luy pourra user des mesmes parolles
vertueuses et modestes qu'il a faict jusques icy, affin de consommer
l'honnorable oeuvre, qu'avez commance, de la restitution de ceste
princesse, qui touche asses a Vostre Majeste et a la reputation de
vostre couronne; et aussi pour obvier aulx inconveniens qu'a faulte de
ce pourroient cy apres survenir.

Les deux filz du comte Derby, nonobstant qu'on les ayt advertys de ne
demander leur conge, n'ont laysse d'instantment le pourchasser; et
leur est advenu ce qu'ilz avoient panse, qu'on ne le leur auzeroit
reffuzer, dont, apres que la Royne leur a faict quelque reprimande, et
les a heu admonestez de se mieulx deporter pour l'advenir, avec
quelque difficulte de ne leur bailler sa main a bayser, elle les a
licenciez.

Au surplus, Sire, aulcuns seigneurs catholiques de ce royaulme me
viennent d'advertyr qu'ilz ont tout freschement receu nouvelles de
Rome, comme le Roy d'Espaigne a envoye proposer au Pape l'offre que
Estuqueley luy a faicte du royaulme d'Yrlande, de la part de ceulx du
pays, qui sont prestz de le recepvoir, et comme il n'y a vollu
entendre, sans la concession de Sa Sainctete, comme de celluy, de qui
releve, de droict, icelle couronne; et que Sa dicte Sainctete luy en a
desja envoye son consens avec permission d'entreprendre, au nom de
Dieu, ceste conqueste, en ce qu'il restablyra la religion catholique
au dict pays; et que le dict Roy est dellibere d'y faire descendre
bientost, ou du coste d'Espaigne ou de Flandres, dix mil hommes. Je ne
scay encores si les dicts seigneurs catholiques ont encores descouvert
rien de cecy a leur Royne; tant y a que je ne vois pas qu'il se face
nul preparatif pour y resister: et l'ambassadeur d'Espaigne m'a
curieusement enquiz comme il alloit de ces Brethons, qui estoient
descenduz au dict pays, et en quoy en estoit la plaincte, que la Royne
d'Angleterre m'en avoit faicte. A quoy je luy ay respondu, sellon
l'intention que j'ay estime qu'il me le demandoit. Et a l'on opinion,
Sire, qu'affin que ceulx cy ne souspeconnent rien de l'entreprinse, et
qu'ilz ne preignent nulle deffiance du Roy d'Espaigne, le duc d'Alve
les va entretenant d'ung grand artiffice sur l'accord des
merchandises, lequel pourtant se monstre enveloupe chacun jour de
nouvelles difficultez. Sur ce, etc.

     Ce VIe jour de febvrier 1571.


     A LA ROYNE.

     (_Lettre a part._)

Madame, j'ay sceu que des quatre seigneurs que je vous escripviz, par
ma precedante petite lettre, qui s'estoit assemblez pour delliberer de
ce qu'ilz avoient a conseiller a leur Mestresse touchant le party de
Monseigneur vostre filz, le premier l'a plainement aprouve comme tres
bon et tres honnorable; le second l'a entierement contradict, comme
suspect a la religion protestante, plein de jalouzie aulx aultres
princes, et tres dangereux pour ce royaume; le tiers a assez suyvy
ceste seconde opinion; et le quatriesme s'est joinct au premier, mais
avec ung conseil asses dangereux: c'est qu'il a dict qu'il falloit, en
toutes sortes, suyvre le propos, car si leur Mestresse estoit resolue
de se marier et de ne vouloir point des siens, il n'y avoit nul prince
si commode au monde pour elle que Monsieur, et qu'il ne falloit
doubter que le mariage ne s'en ensuyvyst, avec l'honneur et advantaige
d'elle et de son royaume: si, d'advanture, elle n'en avoit nul desir,
encores scavoit il le moyen comme, avecques le mesmes honneur et
advantaige, apres qu'on se seroit servy du propos, l'on le pourroit
rompre sans offancer Monsieur, qui n'en demeureroit que bien
affectionne a la dicte Dame, mais que tout le mal gre en tumberoit sur
le Roy, par ce qu'il n'auroit vollu accomplyr les condicions; et s'en
engendreroit une division entre les deux freres, qui ne seroit que
utille a l'Angleterre. Ce n'est pourtant, Madame, que celluy, qui a
donne ce conseil, n'ayt bonne affection au party, mais il est anglois,
et possible il a propose cella, affin qu'il se trouve tant moins de
contradisans au present desir de la dicte Dame, laquelle monstre
cercher bien fort qui le luy veuille aprouver; et c'est cependant un
adviz a Vostre Majeste pour divertyr que tel inconveniant n'adviegne.

J'ay cerche de scavoir qu'est ce qui avoit reussy du dict conseil, et
aulcuns de ceulx, qui ne sont encores bien resoluz s'ilz debvoient
trouver le dict party bon ou mauvais, m'ont mande que toutes les
parolles et demonstrations de la dicte Dame et des siens ne sont que
simulation, affin de pouvoir bientost tenir ung parlement la dessus,
et tirer de l'argent des subjectz, et se meintenir en quelque
reputation vers eulx et vers les princes estrangiers; et que pourtant
l'on ne se doibt haster d'en parler plus avant, jusques a ce que l'on
y voye quelque meilleur fondement; et que mesmes le comte de Lestre
s'estoit de nouveau faict proposer a sa Mestresse par aulcuns des
principaulx du conseil, qui avoit fort refroydy le propos. D'aultres
m'ont mande que la dicte Dame perseveroit, et a bon esciant, et pour
causes necessaires, a se vouloir marier; et que, sur le partement de
milord Boucard, entendant les diverses opinions que ceulx de son
conseil avoient la dessus, elle les avoit assemblez pour leur dire, la
larme a l'oeil, que, si nul mal venoit a elle, a sa couronne et a ses
subjectz, pour n'avoir espouse l'archiduc Charles, il debvoit estre
impute a eulx et non a elle; qui aussi estoient cause que le Roy
d'Espaigne avoit este offance, et que le royaulme d'Escosse estoit en
armes contre le sien, et qu'il n'avoit tenu aussi a eulx que le Roy
n'eust este beaucoup provoque davantaige par leurs deportemens en
faveur de ceulx de la Rochelle, si elle ne les eust empeschez; dont
les prioit tres toutz de luy ayder meintenant a rabiller toutz les
maulx par ung seul moyen, qui estoit de bien conduyre ce party de
Monsieur; et qu'elle tiendroit pour mauvais subject, et ennemy de ce
royaulme et tres deloyal a son service, qui aulcunement le luy
traverseroit. Dont me vouloient bien asseurer que nulz, a present, n'y
ozoient plus contradire.

Je n'ay laysse, pour cella, de tenir fort suspect le comte de Lestre,
a cause de l'adviz precedant, jusques a ce que luy mesmes, lundy
dernier, s'est convye a dyner en mon logis avec le marquis de
Norampthon, le comte de Sussex, le comte de Betfort, milord
Chamberlan, et aultres seigneurs de ceste court, tout expres pour me
venir compter comme les partisans d'Espaigne, qui craignent
infinyement le mariage de Monsieur, et aussi le secretaire-Cecille qui
ne veult en facon du monde que sa Mestresse ayt ny luy, ny nul aultre
mary que soy mesmes, qui est roy plus qu'elle, l'avoient fort
instantment sollicitee de vouloir accepter le dict comte de Lestre
comme celluy qui seroit de tres grande satisfaction a tout le
royaulme, et qu'elle mesmes l'avoit prye de les en remercyer; mais il
luy avoit respondu que, quant le temps luy estoit bon, ils luy avoient
este contraires, et meintenant que le temps ne luy servoit plus ilz
monstroient de luy ayder, et qu'ilz ne faisoient cella, ny comme bons
serviteurs d'elle, ny comme vrays amys a luy, ains pour interrompre le
propos de Monsieur; par ainsy, qu'elle l'excusat s'il ne leur en
scavoit nul gre, ny leur en randoit nul mercys. Et a adjouxte qu'il
esperoit que les amys pourroient plus en cecy que les adversayres.
J'ay donne instruction, Madame, d'aulcunes aultres particullaritez la
dessus au Sr de Vassal, comme a ung gentilhomme, que je tiens fort
secrect et fidelle, qui vous en rendra bon compte; et sur ce, etc.

     Ce VIe jour de febvrier 1571.

   DIRA LE SR DE VASSAL A LEURS MAJESTEZ, oultre les choses
   susdictes:

   Que, despuys quelque temps en ca, la Royne d'Angleterre a declare
   qu'elle se vouloit maryer, et a monstre que ce sien desir estoit
   fonde sur une tant raysonnable et quasi necessaire occasion que
   plusieurs, qui souloient opinyastrer le contraire, commencent
   d'en parler, a ceste heure, aultrement; neantmoins, sur ce qui
   ne se peult bien dicerner encores, si elle le veult a bon
   esciant, ou bien si elle le veult ainsy donner a croyre, et sur
   la diversite des partys ausquelz elle pourroit entendre, et des
   condicions qui auroient a se requerir, non seulement ceulx de son
   conseil, mais ceulx de sa noblesse, et presque toutz ses
   principaulx subjectz en sont en grand contention entre eulx, et
   se bandent desja en plusieurs conseils et assemblees secrectes
   pour en tretter, sellon que le desir, ou de pourvoir a la
   religion protestante; ou d'ayder a la catholique; ou de
   prejudicier aulx tiltres pretendus de la succession de ce
   royaulme; ou de favoriser les affaires de la Royne d'Escosse; ou
   de nourryr amytie avec la France; ou bien de confirmer plus que
   jamais celle de Bourgoigne; ou de n'innover rien au present estat
   de ce royaulme, qui est doulx a plusieurs, pousse les ungs et les
   autres a interrompre ou bien advancer le propos.

   Neantmoins, pour estre encores ceste matiere trop peu meure, la
   dicte Dame reserve la tenue de son parlement jusques en may ou
   juing, pour en mieulx delliberer, lequel aultrement debvoit estre
   convoque en ce moys de janvier, sur la necessite d'avoir argent;
   car l'Allemaigne et l'Escosse, despuys deux ans, luy ont asses
   espuyse ses finances; et l'interruption du commerce n'a permiz
   qu'elle les ayt peu remplyr, bien que, en certain propos, elle
   m'a naguieres donne entendre qu'elle avoit heu si peu de
   necessite, que encores n'avoit elle aulcunement touche aulx
   deniers du Roy d'Espaigne.

   Par lettres, naguieres venues de della la mer, de divers lieux,
   l'on est en diverses opinions, en ceste court, des choses
   d'Allemaigne; car les ungs mandent que le duc d'Alve a
   intelligence avec le duc de Sualsambourg, pensionnaire du Roy
   d'Espaigne, contre la ville de Hembourg, parce qu'elle a receu le
   commerce des Anglois, et est encores pleyne de leurs
   merchandises, et si, a favorise les pratiques du prince d'Orange,
   et forny argent pour icelles contre les Pays Bas.

   Les aultres escripvent que les princes et capitaines, qui levent
   gens en Allemaigne, s'entendent avec le dict de Sualsambourg et
   avec le comte de Vuandeberc, et que, soubz colleur, l'ung
   d'assieger Hembourg pour le roy de Danemarc, et l'aultre de
   recouvrer ses terres, ilz se preparent toutz deux, et le roy de
   Dannemarc aussi, a l'entreprinse des Pays Bas, avec le secours
   que le Prince d'Orange, beau frere des trois, doibt admener
   d'Allemaigne; et que icelluy roy de Dannemarc dellibere
   d'interrompre toutz les trafficz d'Ostrelan, et des regions
   froydes, aulx Flamans; et mesmes leur serrer une riviere, par ou
   ilz ont accoustume de recouvrer leurs bledz et aultres
   provisions, affin de commancer, de bonne heure, a leur retrancher
   vivres.

   Et adjouxtent que Monsieur, frere du Roy, n'est que bien dispose
   a ceste entreprinse pour recouvrer ceste portion des dicts Pays
   Bas, qui apartient a la couronne de France; et qu'il a suplie le
   Roy de luy permettre de faire ung essay pour en agrandir son
   appanaige, et d'y employer la gendarmerye, et ce grand nombre de
   gens de guerre, qui sont meintennant en France, mesmes que les
   Francoys ne desirent rien tant que cella; s'apercevans enfin des
   tromperies et simulations du Roy d'Espaigne et de ses ministres,
   et murmurans que les jours ont este advancez a sa derniere femme,
   Fille de France, par mauvais trettement qu'elle a receu avecques
   luy, dont j'ay merveilleusement rejette tout le contenu de cest
   article, quant on m'en a parle;

   Et que le duc d'Alve, craignant ung si grand orage, commance de
   mettre ung grand ordre a ses affaires, a recueillyr deniers et
   armes de toutz costez, et faire secrecte description de gens de
   guerre. Neantmoins l'ambassadeur d'Espaigne, qui est icy, monstre
   de ne croyre, en facon du monde, qu'il y ayt nulz aprestz contre
   les Pays Bas, ains tout le contraire, ainsi que je l'ay mande par
   ma precedante depesche, qu'encor qu'il pense bien qu'il ne
   tiendroit aulx Anglois que telles choses ne fussent mises en
   avant et executees, que neantmoins la Royne d'Angleterre n'y
   veult advancer ses deniers contans, ni aultre chose que parolles
   et promesses, qui ne sont suffizantes pour mouvoir les Allemans,
   ni pour faire marcher une armee.

   Comme, a la verite, j'entendz que le capitaine, qui est icy pour
   le duc Auguste, et qui asseure n'y avoir aulcune certitude de la
   mort de son maistre, mais bien qu'il estoit fort mallade, n'a
   este encores guieres bien respondu sur la pratique qu'il mene
   d'avoir deniers pour les dicts aprestz d'Allemaigne; et si,
   semble qu'il n'inciste pas fort que la dicte Dame veuille entrer
   en nulle ligue avec les princes protestans, s'estant laysse
   entendre que le dict duc Auguste aussi n'y entrera pas et qu'il
   ne cerche que fere amys de toutz costez, pour s'en ayder au
   besoing; neantmoins qu'il favorisera et assistera la dicte
   entreprinse d'iceulx princes.

   Le susdict ambassadeur d'Espaigne a heu adviz que Mr le cardinal
   de Chatillon a propose a ceste Royne, et a ceulx de son conseil,
   s'ilz trouveroient bon que le comte Ludovic de Naussau vint avec
   aulcuns bons navyres de guerre de la Rochelle pour se joindre a
   ceulx du Sr de Lumbres, affin de tenir ceste mer subjecte contre
   le duc d'Alve a la devotion toutesfoys de ce royaulme, et que
   cella a este bien receu du dict conseil et favorise du comte de
   Lestre, et qu'il entend qu'on arme a cest effect a la Rochelle
   plusieurs navyres, chose qu'il estime ne pouvoir estre trouvee
   bonne du Roy.

   Les depputez de la Royne d'Escosse sont venuz plusieurs fois
   prandre familierement leur disner en mon logis, et m'ont, entre
   aultres choses, remonstre qu'ilz sont envoyez, de la part des
   principaux seigneurs de leur pays, pour assister au trette et y
   procurer la restitution de leur Mestresse, avec charge de
   proceder en tout sellon qu'elle leur ordonnera, et avec article
   especial de ne faire rien au prejudice de l'alliance de France;
   et qu'ilz supplient tres humblement le Roy, qu'au cas que le dict
   trette ne succede, qu'il veuille avoir souvenance d'eulx; car ilz
   disent avoir este toutz essayez, l'ung apres l'autre, par grandes
   offres et presens, de la part de la Royne d'Angleterre, pour
   suyvre son party, et qu'ilz ont tout rejette, et ont choysy de
   souffrir plustost toutes extremitez que de quicter ung seul point
   de l'alliance et devotion qu'ilz ont a la couronne de France;

   Et que les dicts seigneurs requierent une chose de l'evesque de
   Roz et de moy, c'est que nous les veuillons advertyr, de bonne
   heure, s'il y aura apparance que le trette ne succede, affin de
   se pourvoir; et que, sans mettre le Roy en nulle guerre ouverte,
   s'il luy playt les ayder, quelque temps, de quatre mil escuz par
   mois, pour entretenir trois cens hommes dans le chasteau de
   Lislebourg, et sept cens hommes en la campaigne, ilz promettent
   de faire ce qui s'ensuyt:

   Scavoir, le lair de Granges, capitaine du dict chasteau de
   Lislebourg, de surprendre les comtes de Lenoz et de Morthon, et
   les mettre dans son dict chasteau, pour en faire ce que leur
   Mestresse commandera, et de randre paysible et obeyssante la
   ville de Lislebourg a la dicte Dame; les aultres seigneurs
   qu'avec les sept centz hommes, ilz chasseront les Anglois de tout
   le pays, estandront leur ligue, remettront partout l'authorite de
   la Royne d'Escosse, de sorte qu'il ne se parlera plus que de luy
   obeyr, et de demeurer fermes en l'alliance de France, et qu'ilz
   reduyront, tout entierement, le royaulme en l'estat qu'il estoit
   auparavant, estantz toutz les principaulx de la noblesse de ce
   desir, sinon le dict Lenoz, qui n'a, a present, cinq cens escuz
   de rante au dict pays, et Morthon, qui est homme nouveau et
   sordide.

   Le Roy d'Espaigne a escript a son ambassadeur, qui est icy, qu'il
   le resolve clairement, et en brief, de ce qui se doibt esperer de
   la restitution de la Royne d'Escosse, et en quoy l'on est du
   trette, monstrant qu'il a bien fort a cueur la matiere; et
   icelluy ambassadeur a dict a l'evesque de Roz que son Maistre ne
   regarde sinon comme le Roy commancera d'y proceder, car, de sa
   part, il y est tout prest et tout resolu. Et par lettre de Rome
   s'entend que le Pape a desja miz une provision de deniers ez
   mains du duc d'Alve, pour ayder l'entreprinse sellon que l'ordre
   en sera mande par Ridolfy; lequel Ridolfy et les seigneurs
   catholiques de ce pays, me recerchent fort de mettre en avant que
   les deux Roys se veuillent entendre et se unyr a la dicte
   entreprinse; ce que j'ayme mieulx qui me soit propose par le dict
   ambassadeur, qui ne m'en a parle, longtemps y a, que non pas par
   eulx.

   Je ne puis encores juger au vray si la delliberation de la dicte
   entreprinse est bien certaine, et moins encores quel evenement
   elle pourra avoir. Tant y a que, pour la conformite de celle
   d'Yrlande, elle me semble trop esloignee du vraysemblable, et je
   sens bien que les Escoucoys, doubtans du secours de France,
   commancent fort d'esperer en cestuy cy; et le duc d'Alve leur a
   desja advance quelques deniers, ainsy que je l'ay desja escript.

   AULTRE MEMOIRE ET INSTRUCTION A PART:

   Que le propos de maryer Monsieur avec la Royne, a prins son
   commancement de ce que, ayant, en une mienne audience, parle a la
   dicte Dame des fianceailles du Roy, qui se debvoient faire a
   Espire, apres qu'elle se fut retiree avec ses dames, elle se
   plaignit que, se faisans plusieurs honnorables mariages en la
   Chrestiente, nul de son conseil ne luy parloit a elle de prandre
   party, et que, si le comte de Sussex fut present, au moins luy
   ramentevroit il l'archiduc Charles.

   Ce que ayant l'une des dames raporte au comte de Lestre, il
   s'esforcea, le lendemain, affin de luy complayre, de luy remettre
   si bien le dict archiduc en termes, que le voyage de Coban en fut
   incontinent dresse; et, de la en avant, elle monstra, de plus en
   plus, estre resolue de se maryer, et de parler d'affection de
   l'archiduc, de sorte que le dict comte se repentyt asses d'en
   avoir meu le propos.

   Sur quoy arrivant le vydame de Chartres pour prandre conge
   d'elle, il luy parla de Monsieur, frere du Roy, et en parla aussi
   a plusieurs de son conseil, qui en furent les ungs bien ayses
   pour traverser l'aultre propos, et les aultres marrys, qui ne
   vouloient qu'on mit, en facon du monde, cestuy cy en avant.

   Dont, apres que le dict Coban fut de retour avec la responce de
   reffuz, elle commanca lors d'ouyr, avec plus d'affection, ceulx
   qui luy proposoient Monsieur; et arrivant la dessus quelque
   responce du vydame, et survenant, peu apres, Mr le cardinal de
   Chatillon, la matiere s'est si bien eschauffee que la dicte Dame
   ne parle plus que de luy, et a dict, tout hault, "que les siens
   l'avoient souvant pressee de se maryer, mais puys apres ilz y
   avoient adjouxte tant de dures condicions qu'ilz l'en avoient
   engardee, et qu'elle cognoistroit meintenant qui seroient ses
   bons et fidelles subjectz, et les sauroit bien remarquer, et
   qu'elle tiendroit pour desloyaux ceulx qui luy traverseroient ce
   tant honnorable party".

   Et comme l'une de ses dames regrettoit que Mon dict Seigneur
   n'eust quelques ans davantaige, elle respondit:--"Il a vingt ans
   qui en vallent vingt cinq, car il n'y a rien en son esprit, ny en
   sa personne, qui ne soit d'homme de valleur."

   Et a milord Chamberland qui luy faisoit ung compte, comme Mon
   dict Seigneur avoit faict une course jusques a Roan pour voir une
   jeune flamande fort belle, que le pere, craignant qu'elle ne se
   derrobat pour le suyvre, l'avoit jettee en haste hors de la ville
   et conduicte a Diepe, ou n'attendoit que le vent pour la passer
   en Angleterre, l'une des dames respondit:--"Et bien c'est qu'il
   n'est point paresseux pour aller voir les dames, il ne craindra
   guieres de passer la mer."--"Ce ne seroit, respondit la Royne, a
   mon proffict qu'il fut si dilligent, mais il n'en est pourtant
   moins a priser."

   Et au baron de Vualfrind, lequel je luy presentay de la part du
   Roy, apres qu'elle luy eust asses amplement parle du mariage de
   l'archiduc, en une facon pleyne de jalouzie et de desdein,
   reprouvant bien fort les nopces d'entre si prochains, comme
   l'oncle et la niepce:--"Bien que le Roy d'Espaigne, disoit elle,
   comme grand prince, eust possible estime que son exemple
   servyroit de loy au monde, mais c'estoit une loy contre le ciel;"
   luy dit:--"Que l'archiduc luy estoit grandement oblige de ce que,
   l'ayant reffuse, elle luy avoit faict trouver mieulx qu'elle, et
   ou l'amytie ne deffauldroit, car, s'ilz ne s'aymoient comme
   espouzes, ilz s'aymeroient comme parans; et qu'elle esperoit
   aussi trouver mieulx que luy, dont le regrect cesseroit des deux
   costez." Puys se corrigea que;--"A la verite elle ne l'avoit pas
   reffuze, mais elle avoit bien differe la responce, et il ne
   l'avoit vollue attandre; neantmoins elle ne lairroit d'aymer et
   honnorer toutjour l'Empereur, et toute sa mayson, sans aulcun
   excepter."

   Et, au retour de la, le dict sieur baron me demanda si je pensois
   qu'elle eust parle d'affection et avec jalouzie du dict archiduc,
   ou bien par maniere de deviz, et qu'il se repentoit de ne luy
   avoir propose le prince Rodolfe, qui a desja dix sept ans. Je luy
   respondiz que "le voyage, que le jeune Coban avoit dernierement
   faict devers l'Empereur, monstroit que, si l'archiduc eust vollu,
   a ceste heure, entendre a ce party, qu'il eust este accepte."--Il
   repliqua "qu'il en auroit doncques beaucoup de regrect, et qu'il
   s'estoit trop haste de s'obliger a celle de Baviere, bien qu'il
   me vouloit dire que les conditions, sur lesquelles on le vouloit
   maryer avec ceste Royne, estoient, a ce qu'il avoit ouy dire, si
   dures et iniques qu'il eust este trop plus subject que Roy."

   L'on me vient d'advertyr que, sabmedy dernier, se plaignant la
   dicte Dame a l'admyralle Clinton et a milady Coban des
   difficultez, qu'aulcuns des siens trouvoient au party de
   Monsieur, comme trop jeune, elle les avoit conjure de luy en dire
   librement leur opinion, et que, comme les deux plus loyales, et
   ou elle se fyoit plus qu'en dames de ce monde, elles ne luy en
   vollussent rien dissimuler; et que la dicte Clinton, luy ayant
   fort loue ses perfections et confirme grandement son opinion de
   se maryer, avoit aprouve entierement qu'elle deut espouser
   Monsieur; et que sa jeunesse ne luy debvoit faire peur, car il
   estoit vertueux, et elle, pour luy en donner, en toutes sortes,
   plus de satisfaction que nulle aultre princesse du monde ne
   scauroit faire. Ce que la dicte Dame avoit accepte avec tant de
   demonstration de playsir, que milady Coban, n'y ozant rien
   contradire, avoit seulement dict que les mariages estoient
   toutjour mieulx faictz et plus plains de contantement, quant l'on
   espousoit personne de age pareil, ou aprochant au sien, que quant
   il y avoit grande inegalite. A quoy elle avoit respondu:--"Qu'il
   n'y avoit que dix ans de differant entre deux, et qu'il eust este
   fort a propos que ce eust este luy qui les heut davantaige; mais,
   puysqu'il playsoit a Dieu qu'elle fut la plus vielle, elle
   esperoit qu'il se contenteroit des aultres advantaiges."

   Il semble que milord Boucard va par della fort pourveu de bonne
   intention en cest endroict, et qu'il desire infinyement d'y estre
   employe; et le secretaire, qu'il mene, qui luy a este ordonne par
   la dicte Dame, s'est venu offryr a moy de servyr, en tout ce
   qu'il pourra, jusques a la mort; et le Sr Cavalcanty y est plus
   ardant que nul, mais je ne scay s'il a encores descouvert en
   quelle intention en est Cecille; tant y a que deppendant
   entierement de luy, il sera bon d'aller ung peu reserve en son
   endroict, et neantmoins s'en servyr en ce que Leurs Majestez
   cognoistront qu'il leur y pourra estre ministre commode et
   opportun; car, oultre qu'il se dict tres devot a la France, et
   peculier serviteur de la Royne, il est fort bien entendu ez
   humeurs de deca. Il n'a vollu partyr avec le dict Boucard pour
   n'estre veu aller aulcunement pour ce fait, et m'a dict qu'il
   n'est pas expressement commande de faire le voyage, mais qu'on
   est bien fort ayse qu'il le face, et il part demain matin.




CLIXe DEPESCHE

--du XIIe jour de febvrier 1571.--

(_Envoyee expres par Jehan Volet jusques a Calais._)

  Negociation de Walsingham, ambassadeur en France.--Affaires
    d'Irlande; crainte des Anglais qu'une entreprise ne soit tentee
    sur ce pays.--Affaires d'Ecosse; retards apportes a la
    conclusion du traite.--Ligue contre les Turcs.--Nouvelles
    d'Allemagne.


     AU ROY.

Sire, par la premiere depesche, que le Sr de Vualsinguan a faict par
deca[26], il s'est si grandement loue a la Royne, sa Mestresse, de
l'honorable reception et des vertueuses responces qu'il a eues de
Vostre Majeste, et des bons propos et demonstrations que la Royne,
vostre Mere, et Monseigneur, luy ont use, que le comte de Lestre m'a
mande qu'elle m'en rendra ung bien fort grand mercys, la premiere fois
que je l'yray trouver, affin que je le vous face puys apres entendre
de sa part; et que je vous represante le grand contantement qu'elle en
a receu, qui ne la pourriez, a ce qu'il dict, en nulle chose du monde
plus grandement gratiffier que de favoriser ses ambassadeurs. Et n'ay
point sceu, a la verite, Sire, que, pour ce commancement, il ayt donne
que une bien fort bonne satisfaction de Voz Majestez a sa dicte
Mestresse. Il est vray qu'il a asseure la dicte Dame, ainsy qu'on m'a
dict, que la pratique, que le capitaine La Roche mene en Yrlande,
n'est incogneue en vostre court; de quoy aulcuns de son conseil luy
ont vollu persuader qu'elle devoit donc revoquer milord de Boucard
qui, pour ceste occasion, a este arreste ung jour a Canturbery; mais
elle a vollu qu'il ayt passe oultre, esperant que, sur ce qu'elle m'a
naguieres propose d'icelluy faict, Vostre Majeste l'en satisfera
bientost.

  [26] Voir les _Memoires et Instructions pour les ambassadeurs ou
  Lettres et Negociations de Walsingham, ministre et secretaire
  d'etat sous Elisabeth, reine d'Angleterre_, 1 vol. in-4,
  Amsterdam, 1700.

La dicte Dame commance de tourner ses pensees aulx choses du dict pays
d'Yrlande, car, oultre le faict du dict capitaine La Roche, elle a
toutjours crainct que le Roy d'Espaigne se vouldroit revancher des
prinses de mer par quelque entreprinse sur icelluy pays; et, encores,
par le dernier courrier de Flandres, entendant que le duc d'Alve se
monstroit si refroydy en la composition des dictes prinses, que
l'agent de la dicte Dame estoit sur le poinct de s'en revenir, sans
avoir rien faict, elle en entroit en plus grande deffiance, mais ung
aultre courrier extraordinaire en vient d'arriver, qui dict que
icelluy agent a heu, despuys huict jours, une meilleure responce du
dict duc. Neantmoins, estantz desja aulcuns indices venuz a la dicte
Dame de la delliberation du dict Roy d'Espaigne en cella, et luy en
ayant Mr le cardinal de Chatillon, a ce qu'on m'a dict, mande, despuys
six jours, d'aultres certains adviz, elle monstre, a present, de le
croyre; dont a mande a millord Sydney debitis d'Yrlande, qui estoit
prest a s'en venir par deca, de ne bouger de sa charge, et de pourvoir
soigneusement a la garde du pays, et qu'elle donna promptement ordre
qu'il luy soit envoye tout ce qui luy sera besoing.

Les choses d'Escosse se brouillent de nouveau, car ceulx du party de
la Royne commancent de se revancher par della sur ceulx qui suyvent le
party du comte de Lenoz, et le comte de Morthon, faisant le long a
venir, prolonge icy beaucoup le trette, ce qui donne cependant loysir
a la comtesse de Lenoz et aulx siens de remettre en l'opinion de la
Royne d'Angleterre plusieurs malles impressions contre la Royne
d'Escosse, luy persuadant qu'elle aspire a sa vie et a la deboutter de
son estat, si bien qu'elle en est entree en de grandes souspecons,
mesmes contre ses plus intimes conseillers; qui faict que toute ceste
court s'en trouve divisee et en grand perplexite. Dont les depputez de
la dicte Royne d'Escosse, craignans qu'enfin cella n'admene une
ropture du dict traicte, suplient, de rechef, tres humblement Vostre
Majeste, de les vouloir, de bonne heure, et par secrectz moyens,
secourir de ceste provision de quatre mil escuz par moys, qu'ilz vous
demandent, durant quelque temps, affin d'executer promptement ce
qu'ilz ont projecte pour le restablissement de l'auctorite de leur
Mestresse, et pour la conservation de leur pays, et pour l'honneur et
la gloire de Vostre Majeste et de l'alliance qu'ilz ont avec vostre
couronne; s'asseurans que la guerre ne durera jamais ung ou deux tiers
d'an. Et m'ont propose, au cas que voz presens affaires ne permissent,
Sire, que les puyssiez si tost ayder de ceste somme, qu'il soit vostre
bon playsir de la leur faire recouvrer sur l'afferme du douaire de
leur Mestresse, en la faisant delivrer a quelques merchans pour deux
ou trois ans a venir, moyennant qu'ilz advanceront les deniers,
desquelz, s'il en debvoit survenir cy apres nul interest a Vostre
Majeste, ou quelque diminution a leur dicte Mestresse, ilz se offrent
de le faire rembourser par les Estatz de leur pays; et ne vous auront,
a ce qu'ilz disent, moindre obligation que si le secours estoit tout
entierement sorty de voz propres finances. A quoy vous playrra, Sire,
me faire respondre par voz premieres, car, sellon que j'en entendray
vostre vollonte, je les laysseray, ou bien les divertiray d'en envoyer
poursuyvre le moyen par della, comme ilz ont dellibere de faire.

Il est nouvelles icy que l'Empereur a offert d'entrer en la ligue
contre le Turq, et que, en propre personne, il luy commancera la
guerre, pourveu que les confederez luy veuillent souldoyer vingt mil
hommes de pied, et luy donner douze mil escuz par moys, pour les
aultres provisions de l'armee; et qu'il a este de nouveau provoque a
cella, a l'ocasion de ce que le Turq luy a mande qu'il ayt a luy
remettre entierement le tiltre du royaulme de Transilvanye, sans
jamais plus le s'aproprier.

L'ambassadeur d'Espaigne, qui est icy, a adviz que le comte de
Sualsemberg, apres avoir compose avec ceulx d'Embourg, pour quarante
mil tallardz contants, et avec ceulx de Breme pour vingt cinq mil, a
separe ses gens; par ainsy, toute la peur de ceste guerre est
estaincte. Sur ce, etc. Ce XIIe jour de febvrier 1571.




CLXe DEPESCHE

--du XVIIe jour de febvrier 1571.--

(_Envoyee expres jusques a Calais par Bon Jehan._)

  Affaires d'Ecosse.--Efforts de l'ambassadeur pour empecher que le
    prince d'Ecosse ne soit livre a la reine
    d'Angleterre.--Sollicitation faite par le duc d'Albe, au nom du
    roi d'Espagne, en faveur de Marie Stuart.--Negociation des
    Pays-Bas.


     AU ROY.

Sire, par la depesche de Vostre Majeste, du premier de ce mois, que le
Sr de Sabran m'a apportee, il m'a este si sagement et avec tant de
bonnes considerations satisfaict sur tout ce que, par mes precedantes,
jusques au vingt quatriesme du passe, je vous avois escript de l'estat
des choses de deca, qu'il ne me reste rien a present que de bien
ensuyvre ce que clairement et fort expres il vous playt m'en
commander, qui mettray peine, Sire, que vous y soyez le plus
exactement bien servy qu'il me sera possible; seulement je me trouve
empesche du faict du petit Prince d'Escosse, lequel je vous suplie
tres humblement, Sire, de croyre que j'ay travaille aultant que j'ay
peu, et sans trop me descouvrir, a disposer icy les depputez de la
Royne, sa mere, et ay pareillement envoye disposer ceulx de l'aultre
party jusques en Escosse, pour s'opposer a ce qu'il ne soit admene par
deca, et n'ay obmiz nul des inconveniens qui en pourroient advenir,
que je ne les leur aye toutz representez; et ay sonde si avant iceulx
depputez de la dicte Dame qu'ilz m'ont confesse que les seigneurs qui
les ont envoyez, declairent, en ung article de leur instruction,
qu'ilz ne le peuvent consentyr; neantmoins qu'ilz leur ont baille
pouvoir, a part, d'en user comme la Royne, leur Mestresse, leur
ordonnera; et m'ont remonstre que, demeurant les choses en l'estat
qu'elles sont, la Royne d'Angleterre tient en ses mains la mere, le
filz et le royaulme, et a desja estably un sien subject pour regent au
pays, et qu'ilz ne peuvent, sans ung notable secours de Vostre
Majeste, plus differer de se soubmettre eulx mesmes a ce que la dicte
Royne d'Angleterre vouldra: scavoir est, d'obeyr au dict regent, et
recognoistre le jeune Prince pour leur Roy, si, d'avanture, leur
Mestresse n'est bientost restituee; et que, si le trette n'eust este
miz en avant, par lequel l'armee d'Angleterre a este retiree, il est
sans doubte qu'ilz se fussent desja toutz rangez a ce party, de sorte,
Sire, qu'il ne se fault guieres attandre que, du coste de la Royne
d'Escosse, laquelle a desja baille son consentz, ny de ceulx qui
tiennent pour elle, il se face grande resistance a cest article; qui
est neantmoins le principal, auquel la Royne d'Angleterre et les siens
incistent, et sans lequel elle monstre de vouloir poursuyvre ses
entreprinses, ainsy qu'elle les a commancees au dict pays.

Je verray ce que je pourray faire secrectement avec les depputez de
l'aultre party, qui ne sont encores arrivez, mais l'on les attand dans
quatre jours; car il est nouvelles qu'ilz ont desja passe Barwich, et
ne voys point, Sire, qu'il reste plus de ce coste nul moyen en cecy,
que je ne l'aye desja tante; dont adviserez s'il s'en pourra trouver
quelcun aultre d'ailleurs qui y puysse mieulx remedier.

Au regard de l'article de la ligue, j'en useray tout ainsy, sans plus
ny moins, qu'il vous playst me le prescrire, et semble bien que desja,
sur les fermes et resoluz propos, que j'en ay tenuz a la Royne
d'Angleterre et aulx siens, ilz soyent en quelques termes de n'en
parler point.

L'evesque de Roz est alle presser les seigneurs de ce conseil de
vouloir commancer le dict trette, plus pour cognoistre si leur
Mestresse avoit change de vollonte que pour esperance de rien faire,
jusques a ce que les aultres soyent icy; et a trouve qu'a leur arrivee
elle dellibere de passer oultre, meue beaucoup plus des difficultez,
qui surviennent chacun jour plus grandes, et en Escosse, et en son
pays, que de bonne affection qu'elle y ayt; et luy ont iceulx du dict
conseil dict deux choses: l'une, qu'il ne fault que la Royne, sa
Mestresse, escoutte les conseilz qu'on luy mandra de della la mer, de
ne consentyr que son filz viegne en Angleterre, car, sans ce poinct,
qui estoit desja accorde par elle, il ne fault plus parler de trette;
la segonde, qu'elle veuille delaysser du tout la pratique de se maryer
avec dom Joan d'Austria, et n'ouyr plus sur cella Mr le cardinal de
Lorrayne, qui en renouvelle, a ce qu'ilz disent, encores a present le
propos. A quoy il a respondu en general, que, si la Royne d'Angleterre
veult bien user envers sa Mestresse, elle se peult asseurer qu'elle la
trouvera toute disposee a son amytie, et a faire toutes choses a son
contantement.

Or, a le duc d'Alve escript, par le dernier ordinaire, une lettre a la
Royne d'Angleterre, en laquelle, entre aultres choses, il luy faict
entendre la charge, qu'il a du Roy d'Espaigne son Maistre, de la prier
bien fort affectueusement qu'elle veuille condescendre a quelque bon
accord avec la Royne d'Escosse, et luy moyener sa restitution; et
qu'une des choses qu'il desire aultant a ceste heure est de les voir
elles deux et leur deux royaulmes en bonne paix et unyon, en quoy,
s'il se peult rien ayder et servyr, il offre de bon cueur s'y
employer. Je n'ay encores aprins les aultres particullaritez de la
dicte lettre, sinon qu'on m'a asseure que la dicte Dame l'a heue fort
agreable, et que le secretaire Cecille a dict que le duc d'Alve se
monstre a ceste heure fort rabille vers elle, et la recherche beaucoup
d'amytie; et que sur ce que Me Prestal l'avoit, puys peu de jours,
vollu estreindre a quelques pratiques avec les rebelles d'Angleterre
et d'Yrlande, et avec les Escoucoys du party de la Royne, il n'y avoit
vollu entendre. Ce qui faict meintenant, Sire, que ceulx cy se
rasseurent des choses d'Yrlande; et a la verite, la comtesse de
Northomberland, et aulcuns fuytifz, qui sont en Flandres, ont
naguieres escript que le Roy d'Espaigne a bien bonne affection de les
secourir et d'entreprendre en Yrlande, mais que le duc d'Alve en
estoit tout refroydy, et qu'il leur est besoing d'envoyer ung
personnaige de bonne qualite en Espaigne pour negocier, par eulx
mesmes, leur affaire avec le Roy d'Espaigne. Je ne scay s'ilz auront
esleu a cella millord de Sethon; tant y a que je vous puys asseurer,
Sire, qu'il estoit, le XXIIIe du passe, au logis de l'ambassadeur
d'Escosse a Paris, possible qu'il aura passe oultre.

L'accord des prinses estoit venu a une manifeste ropture avec le
deppute de ceste Royne, qui s'estoit desja achemine pour s'en
retourner, sans avoir rien faict, quant le duc d'Alve l'a contremande
pour luy dire qu'il avoit receu nouvelles lettres d'Espaigne, par
lesquelles il luy vouloit bien signiffier la bonne intention du Roy,
son Maistre, envers la Royne d'Angleterre, sa bonne soeur, et comme il
avoit desir d'accorder a toutes les choses raysonnables qu'elle
vouloit; par ainsy que les difficultez seroient bientost vuydees, et
qu'il envoyeroit un notable conseiller par deca pour l'accommodement
de toutes choses; dont s'attand, a ceste heure icy, l'arrivee du Sr
Suenegheme de Bruges, qui vient avec le dict deppute d'Angleterre. Sur
ce, etc. Ce XVIIe jour de febvrier 1571.




CLXIe DEPESCHE

--du XXIIIe jour de febvrier 1571.--

(_Envoyee expres jusques a Calais par ung gentilhomme escoucoys._)

  Audience.--Assurances d'amitie.--Maladie de la reine de
    France.--Desaveu du roi au sujet de la descente des Bretons en
    Irlande.--Satisfaction d'Elisabeth a raison du refus qu'aurait
    fait le duc d'Anjou de se mettre a la tete d'une entreprise sur
    l'Irlande.


     AU ROY.

Sire, a la delliberation, que j'avois, d'aller trouver la Royne
d'Angleterre sur ce que le Sr de Sabran m'avoit apporte, il m'y est
encores venue nouvelle occasion, par la depesche suyvante, que j'ay
cependant receue de Vostre Majeste, du VIIIe de ce moys, de laquelle
j'ay faict de tout ung avec la premiere; et n'ay separe les poinctz de
l'une ny de l'aultre, sinon par l'ordre que je les ay trouvez en
icelles, qui y sont si bien et si distinctement comprins, qu'il n'a
este besoing d'y adjouxter du mien que seulement ce que j'ay estime a
propos pour les faire bien prandre a la dicte Dame.

Laquelle m'a respondu, quant au premier, qu'elle avoit ung singulier
playsir que ses ambassadeurs vous eussent bien signiffie la droicte
intention, qu'elle a, a la commune paix d'entre Voz Majestez, et a
celle particuliere de vostre royaulme; et qu'elle vous prie, Sire, de
croyre que, quant au debvoir de perseverer en vostre amytie, et a
desirer le bien et establissement de voz affaires, qu'elle y est si
parfaictement disposee que nul du monde ne le scauroit estre
davantaige; et que vous cognoistrez qu'elle l'a desja ainsy monstre
par effectz, quant plusieurs choses, de celles qui ont passe despuys
trois ans, vous seront mieulx cogneues qu'elles ne le sont a present;
et qu'elle vous promect, pour l'advenir, qu'il ne sortyra, de son
coste, occasion aulcune, par ou vostre dicte amytie puysse estre
offancee, pourveu que vous ne veuillez poinct offancer la sienne;
qu'elle avoit grande occasion de vous remercyer de ce qu'il vous avoit
pleu fort favorablement licencier l'ung de ses ambassadeurs, et
recepvoir avec mesme faveur l'aultre, et de ce, encores, qu'avez
commance de faire honorer grandement milord Boucart a Callais, a
Bolloigne et a Montrueil; dont il luy avoit escript le bon trettement
qu'on luy avoit faict en ces trois villes, et que Vostre Majeste aussi
ne trouveroit en eulx, s'ilz ne veulent estre traystres a elle et
desobeyssans a ses commandemens, que toute disposition de vous honorer
et servyr, et vous complayre en tout ce qu'il leur sera possible; que
la nouvelle que je luy apportois de la malladye de la Royne, a ceste
heure qu'elle guerissoit et alloit en amandant, n'estoit si facheuse a
ouyr, comme si je la luy eusse dicte, quant elle estoit en dangier,
dont elle prioyt Dieu pour sa convalescence, comme pour la sienne
propre; et que Dieu vous avoit vollu temperer a toutz deux, par ce
petit ennuy, le grand ayse de vostre mariage, affin de le vous randre
meilleur et de plus de duree cy apres; qu'encor que le sacre et
couronnement d'elle, et son entree fussent remiz a une aultre foys,
et que ceulx, qu'elle a envoyez par della, ne puyssent voir toutz les
triomphes qu'ilz s'attandoient, elle toutesfois ne vouldroit avoir
differe davantaige la conjoyssance de voz nopces, ny de la venue de la
Royne, pour ne deffaillir a ce que, non moins de son affection que de
son debvoir, elle estimoit estre tenue en cella; au demeurant, qu'elle
demeuroit tres contante et bien satisfaicte de la responce, que vous
luy faisiez sur les choses d'Yrlande, et encores plus de ce qu'elle
s'asseuroit que Vostre Majeste l'accomplyroit ainsy par oeuvre, comme
elle avoit desja entendu que, sur ce que Mr le cardinal de Lorrayne et
Mr le Nunce et l'arsevesque de Glasco avoient naguieres propose a
Monsieur, frere de Vostre Majeste, de faire une entreprinse au dict
pays, il avoit este si vertueulx et si sage, qu'il n'y avoit vollu
entendre, ny Voz Majestez Tres Chrestiennes y prester l'oreille, dont
ne vouloit obmettre de vous en remercyer toutz trois de tout son
cueur; mais pourtant elle n'avoit vollu ottroyer de saufconduict au
dict arsevesque de Glasco, bien que la Royne d'Escosse le luy eust
fort instantment faict demander par l'evesque de Ross; car avoit
opinion que c'estoit plus pour venir interrompre le trette que pour
l'advancer; et que, estant le comte de Morthon prest a arriver dans
peu d'heures, l'on procederoit incontinent au dict trette avec le plus
d'expedition que faire se pourroit.

Je luy ay seulement replique, Sire, quant a l'entreprinse, qu'elle
disoit avoir este proposee a Monsieur, si elle scavoit a la verite que
cella fut vray, et m'ayant soubdainement respondu que _ouy_, tant
certainement que mesmes elle avoit par escript le mesmes propos, qui
luy en avoit este tenu, j'ay suyvy a luy dire qu'elle print bien
garde que cella ne procedast de quelque mauvaise boutique pour cuyder
luy en mettre la jalouzie dans le cueur, car Mr le cardinal estoit ung
si prudent et si advise seigneur en ses conseilz, qu'a peyne en avoit
il miz ung tel en avant a Monsieur, en temps de si bonne paix;
neantmoins, commant que la chose allat, elle voyoit que Vostre Majeste
faisoit ung grand fondement de la parolle, que luy aviez donnee, de
desister de toute entreprinse d'armes, jusques a ce que le traicte fut
acheve, et que vous faisiez aussi pareil estat de celle que vous aviez
d'elle, pour la liberte et restitution de la Royne d'Escosse; dont je
la suplyois qu'elle y vollust meintenant mettre le desire effect, que
Vostre Majeste attandoit de sa bonte et de sa promesse.

Elle m'a respondu qu'elle voyoit bien que Vostre Majeste ne pourroit
jamais oublyer cest affaire, parce qu'il y en avoit asses qui le vous
recordoient, et qu'elle esperoit qu'il s'acommoderoit bientost, non
sans qu'on se mouquast asses par tout le monde d'elle, d'estre si
indulgente et facille envers celle qui l'a infinyement offancee; qu'au
reste elle recepvoit ung singulier playsir d'entendre que Vostre
Majeste eust une si vertueuse et si droicte intention a la reunyon de
l'esglize, comme je le luy asseuroys, qui ne pourroit estre que cella
n'admenast ung grand bien a la Chrestiente, et qu'elle vous y
correspondroit de sa part, avec telle affection et promptitude, comme
vous le pourriez desirer; qui pourtant vous prioyt de perseverer en ce
sainct propos, et ne vous laysser persuader a ceulx qui vous y
vouldroient proposer les armes.

Et ainsy me suys gracieusement licencie de la dicte Dame, mais j'ay
comprins despuys, par aulcuns propos du secretaire Cecille, qu'elle
avoit heu ung singulier playsir que Vostre Majeste n'a advoue les
choses d'Yrlande, parce qu'elle a envoye pour surprendre ce qui s'y
trouvera de Bretons et estrangiers pour les chastier. La dicte Dame a
faict depescher lettres a toutes ses provinces pour convoquer ung
parlement, au deuxiesme jour d'avril prochain, en ceste ville de
Londres, avec secret mandement de n'eslire aulcun deppute, qui ne soit
declaire protestant. Elle estime que la tenue d'icelluy ne sera que de
dix jours, dedans lesquelz elle espere avoir obtenu ce qu'elle
pretend, de quelque subvention de deniers; d'un decrect sur les biens
et personnes des fugitifz; et sur quelque reiglement plus estroict en
leur religion; qui sont les trois poinctz pour lesquelz l'assemblee se
faict. Les commissaires de Flandres ne sont encores venuz, mais l'on
me vient d'advertyr que le comte de Morthon est tout meintenant
arrive. Sur ce, etc. Ce XXIIIe jour de febvrier 1571.


FIN DU TROISIEME VOLUME.




TABLE DES MATIERES DU TROISIEME VOLUME.


ANNEE 1570.

                                                                   Pages
     81e _Depeche._--4 janvier.--

       AU ROI.                                                       1
     Audience.                                                     _Ib._

       A LA REINE.                                                   6
     Nouvelles de la Rochelle.                                     _Ib._
     Deroute des revoltes du nord.                                   7

     82e _Depeche._--10 janvier.--

       AU ROI.                                                      10
     Nouvelles du nord.                                             10

       A LA REINE.                                                  12
     Craintes des Anglais.                                          13

     83e _Depeche._--15 janvier.--

       AU ROI.                                                      14
     Le comte de Northumberland prisonnier.                         15
     Affaires d'Allemagne et des Pays-Bas.                          16

       A LA REINE.                                                  18
     Affaires de la Rochelle.                                      _Ib._


     84e _Depeche._--21 janvier.--

       AU ROI.                                                      20
     Executions dans le nord.                                       21

       A LA REINE.                                                  24
     Propositions faites a Marie Stuart.                           _Ib._
     _Lettre en chiffre._                                           26
     _Memoire secret._                                              27
     Projets du duc d'Albe.                                         29
     Proposition d'une ligue avec l'Espagne contre l'Angleterre.  _Ib._

     85e _Depeche._--28 janvier.--

       AU ROI.                                                      33
     Mission de Mr de Montlouet.                                   _Ib._
     Nouvelles d'Allemagne.                                         35

     86e _Depeche._--2 fevrier.--

       AU ROI.                                                      37
     Audience.                                                     _Ib._
     Mort du comte de Murray.                                       39

       A LA REINE.                                                  40
     Affaires d'Ecosse.                                           _Ib._

     87e Depeche.--10 fevrier.--

       AU ROI.                                                      41
     Audience.                                                     _Ib._
     Arrestation de l'eveque de Ross.                               43

       A LA REINE.                                                 _Ib._
     Preparatifs contre l'Ecosse.                                   44
     _Note._ Etat general des affaires.                             45

     88e _Depeche._--13 fevrier.--

       AU ROI.                                                      47
     Negociation avec les Pays-Bas.                                _Ib._
     Affaires d'Ecosse.                                             49

     89e _Depeche._--17 fevrier.--

       AU ROI.                                                      50
     Sollicitations des protestans.                                 51
     Preparatifs de guerre.                                         52

       A LA REINE.                                                  55
     Divisions en Angleterre.                                      _Ib._
     _Memoire general_ sur l'etat des affaires.                     54

     90e _Depeche._--22 fevrier.--

       AU ROI.                                                      58
     Audience.                                                     _Ib._

       A LA REINE.                                                  61
     Affaires de Marie Stuart.                                      62

     91e _Depeche._--26 fevrier.--

       AU ROI.                                                      63
     Affaires de la Rochelle.                                      _Ib._
     Instances de Marie Stuart.                                     66

     92e _Depeche._--28 fevrier.--

       AU ROI.                                                      67
     Defaite de lord Dacre.                                        _Ib._

     93e _Depeche._--4 mars.--

       AU ROI.                                                      69
     Affaires d'Ecosse.                                            _Ib._

       A LA REINE.                                                  71
     Changement dans les dispositions d'Elisabeth.                 _Ib._
     _Memoire._ Preparatifs de guerre en Angleterre.                72
     _Memoire secret._ Projet pour le retablissement de
     Marie Stuart en Ecosse, et de la religion catholique
     en Angleterre.                                                 76

     94e _Depeche._--9 mars.--

       AU ROI.                                                      79
     Continuation des preparatifs de guerre.                       _Ib._

     95e _Depeche._--14 mars.--

       AU ROI.                                                      82
     Satisfaction donnee a Elisabeth.                              _Ib._
     Affaires d'Ecosse.                                             83

     96e _Depeche._--19 mars.--

       AU ROI.                                                      85
     Nouvelles d'Allemagne.                                         86
     Succes des revoltes en Irlande.                                87

     97e _Depeche._--27 mars.--

       AU ROI.                                                      88
     Audience.                                                     _Ib._

     A LA REINE (_lettre secrete_)                                  94
     Avis d'une levee d'armes en Allemagne.                        _Ib._
     _Memoire_ sur les troubles du nord.                            95
     _Memoire secret._ Avis du duc d'Albe; propositions de
     Cecil et de Leicester; projets des seigneurs catholiques.      98

     98e _Depeche._--31 mars.--

       AU ROI.                                                     103
     Moderation d'Elisabeth.                                       _Ib._
     Le comte d'Arundel mis en liberte.                            104

     99e _Depeche._--4 avril.--

       AU ROI.                                                     106
     Faveur du comte d'Arundel.                                    _Ib._
     Projet contre l'Ecosse.                                       107

     100e _Depeche._--9 avril.--

     AU ROI.                                                       110
     Preparatifs de guerre.                                        _Ib._
     101e _Depeche._--13 avril.--

       AU ROI.                                                     113
     Continuation des preparatifs.                                 _Ib._
     Nouvelles des protestans de France.                           114

     102e _Depeche._--18 avril.--

       AU ROI.                                                     116
     Nouvelles d'Ecosse.                                           _Ib._

       A LA REINE.                                                 120
     Necessite de la paix en France.                               121
     _Lettre secrete._                                             122
     _Memoire._ Resolution du conseil d'Angleterre.                _Ib._
     _Memoire secret_ sur divers projets de mariage.               125

     103e _Depeche._--25 avril.--

       AU ROI.                                                     128
     Prise d'armes contre l'Ecosse.                                _Ib._

     104e _Depeche._--27 avril.--

       AU ROI.                                                     130
     Etat des partis en Ecosse.                                    _Ib._

     105e _Depeche._--5 mai.--

       AU ROI.                                                     133
     Audience.                                                     _Ib._
     Nouvelles d'Ecosse.                                           137

     106e _Depeche._--8 mai.--

       AU ROI.                                                     138
     Debats dans le conseil.                                       _Ib._
     Premiere invasion en Ecosse.                                  139

       A LA REINE.                                                 142
     Declaration du roi touchant l'Ecosse.                         _Ib._
     _Memoire general._                                            144
     _Memoire secret_ sur la declaration du roi.                   148

     107e _Depeche._--13 mai.--

       AU ROI.                                                     150
     Nouvelles de l'invasion.                                      _Ib._

     108e _Depeche_.--17 mai.--

       AU ROI.                                                     154
     Hesitation d'Elisabeth a poursuivre son entreprise
     sur l'Ecosse.                                                 _Ib._

     109e _Depeche_.--22 mai.--

       AU ROI.                                                     157
     Proposition d'un accord touchant Marie Stuart et l'Ecosse.    _Ib._

     110e _Depeche_.--27 mai.--

       AU ROI.                                                     161
     L'eveque de Ross mis en liberte.                              163
     Audience.                                                     _Ib._
     Resolution du conseil d'eviter la guerre.                     168
     _Traite_ concernant l'Ecosse.                                 169

     111e _Depeche_.--1er juin.--

       AU ROI.                                                     171
     Affaires d'Ecosse.                                            _Ib._
     Execution des Northon.                                        173
     Bulle qui declare Elisabeth heretique.                        _Ib._

     112e _Depeche_.--5 juin.

       AU ROI.                                                     174
     Maintien du traite conclu.                                    175
     Audience accordee a l'eveque de Ross.                         176

     113e _Depeche_.--11 juin.--

       AU ROI.                                                     178
     Liberte de l'eveque de Ross.                                  179
     Conditions de la restitution de Marie Stuart.                 _Ib._
     Interrogatoire du duc de Norfolk.                             180
     _Memoire general._                                            181
     _Memoire secret._ Discussion sur le traite.                   185

     114e _Depeche_.--16 juin.--

       AU ROI.                                                     192
     Changement dans les resolutions d'Elisabeth.                  _Ib._

       A LA REINE.                                                 196
     Mesures de rigueur contre les catholiques.                    _Ib._

     115e _Depeche_.--19 juin.--

       AU ROI.                                                     198
     Audience.                                                     _Ib._

       A LA REINE.                                                 203
     Nouvelles de la Rochelle.                                     204

     116e _Depeche_.--21 juin.--

       AU ROI.                                                     206
     Expedition de Bretagne.                                       _Ib._
     Nouvelles d'Allemagne.                                        208

       A LA REINE (_Lettre secrete_)                               209
     Projets des protestans de France.                             _Ib._

     117e _Depeche_.--25 juin.--

       AU ROI.                                                     212
     Conditions du traite pour Marie Stuart.                       214
     Nouvelles d'Allemagne.                                        215

     118e _Depeche_.--29 juin.--

       AU ROI.                                                     216
     Audience.                                                     _Ib._

     119e _Depeche_.--5 juillet.--

       AU ROI.                                                     222
     Negociation touchant l'Ecosse.                                _Ib._
     _Memoire general._                                            223
     _Memoire secret._ Articles concernant Marie Stuart.           228

     120e _Depeche_.--9 juillet.--

       AU ROI.                                                     230
     Mission de Mr de Poigny.                                      _Ib._
     Combat de Sainte-Gemme, pres Lucon.                           232
     Declaration du duc d'Albe.                                    233

     121e _Depeche_.--14 juillet.--

       AU ROI.                                                     234
     Audience.                                                     _Ib._

     122e _Depeche_.--19 juillet.--

       AU ROI.                                                     240
     Audience.                                                     _Ib._

       A LA REINE.                                                 244
     Espoir de la restitution de Marie Stuart.                     _Ib._

     123e _Depeche_.--25 juillet.--

       AU ROI.                                                     246
     Deliberation concernant le duc de Norfolk.                    _Ib._
     Preparatifs de guerre.                                        247
     Nouvelles d'Allemagne.                                        248
     _Memoire general._                                            250
     _Memoire secret._ Intrigues de l'Espagne.                     254
     Dispositions du cardinal de Chatillon.                        256

     124e _Depeche_.--30 juillet.--

       AU ROI.                                                     258
     Crainte en Angleterre d'une ligue generale; armemens.         _Ib._

     125e _Depeche_.--6 aout.--

       AU ROI.                                                     263
     Visite de Mr de Poigny a Marie Stuart.                        _Ib._
     Audience.                                                     264

     126e _Depeche_.--11 aout.--

       AU ROI.                                                     269
     Force de la flotte armee en guerre.                           _Ib._
     Paix de France.                                               272
     Execution de Felton.                                          273

     127e _Depeche_.--14 aout.--

       AU ROI.                                                     274
     Mission de Walsingham en France.                              _Ib._

     128e _Depeche_.--18 aout.--

       AU ROI.                                                     275
     Audience.                                                     276

       A LA REINE.                                                 278
     Doutes sur la paix de France.                                 279

     129e _Depeche_.--21 aout.--

       AU ROI.                                                     280
     Instructions de Walsingham.                                   281
     Affaires d'Ecosse.                                            283

       A LA REINE.                                                 284
     Effet de la pacification.                                     _Ib._

     130e _Depeche_.--26 aout.--

       AU ROI.                                                     285
     D'une entreprise sur Calais.                                  _Ib._
     Instances de Marie Stuart.                                    287

     131e _Depeche_.--5 septembre.--

       AU ROI.                                                     289
     Audience.                                                     290
     Deuxieme invasion en Ecosse.                                  294
     _Memoire general._                                            _Ib._
     _Memoire secret._ Devouement du duc de Norfolk a
       Marie Stuart; projet de l'Espagne contre l'Angleterre.      299

     132e _Depeche_.--10 septemb.--

       AU ROI.                                                     302
     Mission de sir Henri Coban aux Pays-Bas.                      _Ib._
     Troisieme invasion en Ecosse.                                 304

     133e _Depeche_.--15 septemb.--

       AU ROI.                                                     304
     Sortie de la flotte.                                          _Ib._
     Explications sur la derniere invasion en Ecosse.              307
     Message du cardinal de Chatillon.                             308

     134e _Depeche_.--19 septemb.--

       AU ROI.                                                     309
     Negociation avec l'Espagne.                                   310
     Affaires d'Ecosse.                                            311

     135e _Depeche_.--24 septemb.--

       AU ROI.                                                     313
     Mouvement au pays de Lancastre.                               _Ib._
     Conference avec le cardinal de Chatillon.                     314

     136e _Depeche_.--29 septemb.--

       AU ROI.                                                     317
     Negociation des Pays-Bas.                                     318
     Mission de Mr de Verac en Ecosse.                             319

     137e _Depeche_.--5 octobre.--

       AU ROI.                                                     320
     Retour de Walsingham.                                         _Ib._
     Cecil envoye vers Marie Stuart.                               321
     Nouvelles d'Allemagne.                                        322

     138e _Depeche_.--10 octobre.--

       AU ROI.                                                     323
     Passage de la reine d'Espagne.                                324
     Prises faites par le capitaine Sores.                         326

     139e _Depeche_.--16 octobre.--

       AU ROI.                                                     327
     Conditions proposees a Marie Stuart.                          328
     Soulevement au pays de Lancastre.                             330
     _Memoire general._ Intrigues de l'Espagne, affaires
        d'Ecosse.                                                  331

     140e _Depeche_.--17 octobre.--

       AU ROI.                                                     336
     De l'alliance d'Ecosse.                                       337

     141e _Depeche_.--25 octobre.--

       AU ROI.                                                     339
     Audience.                                                     _Ib._

     142e _Depeche_.--30 octobre.--

       AU ROI.                                                     346
     Negociation de Marie Stuart.                                  _Ib._
     Nouvelles d'Allemagne.                                        348

     143e _Depeche_.--9 novembre.--

       AU ROI.                                                     350
     Audience.                                                     _Ib._

       A LA REINE.                                                 355
     Nouveaux details d'audience.                                  _Ib._
     _Lettre secrete._ Proposition du mariage du duc d'Anjou
        avec Elisabeth.                                            357
     _Memoire general._                                            360

     144e _Depeche_.--14 novemb.--

       AU ROI.                                                     365
     Articles proposes a Marie Stuart.                             _Ib._
     Nouvelles des Pays-Bas.                                       369

     145e _Depeche_.--19 novemb.--

       AU ROI.                                                     371
     Mission de lord Seyton.                                       373

     146e _Depeche_.--25 novemb.--

       AU ROI.                                                     376
     Declaration du roi concernant l'Ecosse.                       _Ib._

       A LA REINE.                                                 380
     Details d'audience.                                           _Ib._

     147e _Depeche_.--30 novembre.--

       AU ROI.                                                     382
     Audience.                                                     383
     _Memoire general._ Projet des catholiques dans
        le pays de Lancastre;--Opinions emises dans le conseil
        contre Marie Stuart;--Negociations de l'Angleterre avec
        l'Espagne.                                                 389

     148e _Depeche_.--7 decembre.--

       AU ROI.                                                     394
     Maladie de Marie Stuart.                                      397
     Affaires des Pays-Bas et d'Allemagne.                         398

     149e _Depeche_.--13 decemb.--

       AU ROI.                                                     399
     Negociation de Marie Stuart.                                  _Ib._
     Retour de sir Henri Coban.                                    400

     150e _Depeche_.--18 decemb.--

       AU ROI.                                                     403
     Preparatifs de depart de lord Buchard.                        _Ib._
     Nouvelles d'Irlande.                                          405

     151e _Depeche_.--23 decemb.--

       AU ROI.                                                     407
     Rapport de Coban a son retour d'Allemagne.                    _Ib._
     Instructions de lord Buchard.                                 408

     152e _Depeche_.--29 decemb.--

       AU ROI.                                                     410
     Audience.                                                     411

       A LA REINE (_lettre secrete_).                              414
     Negociation du mariage du duc d'Anjou.                        _Ib._
     _Memoire general._                                            421

ANNEE 1571.--PREMIERE PARTIE.

     153e _Depeche_.--6 janvier.--

       AU ROI.                                                     426
     Nouvelles d'Espagne.                                          _Ib._
     Mouvemens dans les Pays-Bas et en Irlande.                    427

     154e _Depeche_.--13 janvier.--

       AU ROI.                                                     428
     Affaires d'Ecosse.                                            _Ib._
     Mission de lord Seyton.                                       429
     Nouvelles d'Allemagne.                                        431

       A LA REINE (_lettre secrete_).                              432
     Negociation du mariage.                                       _Ib._

     155e _Depeche_.--18 janvier.--

       AU ROI.                                                     433
     Audience.                                                     _Ib._
     Prise d'armes des Gueux.                                      437

       A LA REINE (_lettre secrete_).                              438
     Negociation du mariage.                                       _Ib._

     156e _Depeche_.--23 janvier.--

       AU ROI.                                                     443
     Audience.                                                     444

       A LA REINE (_lettre secrete_).                              447
     Negociation du mariage.                                       _Ib._
     _Avis_ sur les affaires d'Irlande.                            450

     157e _Depeche_.--31 janvier.--

       AU ROI.                                                     _Ib._
     Fetes pour le retour d'Elisabeth a Londres.                   _Ib._
     Affaires d'Ecosse.                                            452
     Nouvelles d'Allemagne.                                        453

       A LA REINE (_lettre secrete_).                              454
     Negociation du mariage.                                       _Ib._

     158e _Depeche_.--6 fevrier.--
       AU ROI.                                                     457
     Nouvelles de Marie Stuart.                                    _Ib._
     Concession de l'Irlande faite par le pape au roi
       d'Espagne.                                                  458

       A LA REINE (_lettre secrete_).                              459
     Negociation du mariage.                                       _Ib._
     _Memoire general._                                            462
     _Memoire secret_ sur la negociation du mariage.               466

     159e _Depeche_.--12 fevrier.--

       AU ROI.                                                     469
     Negociation de Walsingham.                                    _Ib._
     Affaires d'Irlande.                                           470
     Nouvelles d'Ecosse.                                           471

     160e _Depeche_.--17 fevrier.--

       AU ROI.                                                     473
     Affaires d'Ecosse.                                            _Ib._
     Nouvelles des Pays-Bas.                                       476

     161e _Depeche_.--23 fevrier.--

       AU ROI.                                                     477
     Audience.                                                     _Ib._
     Convocation du parlement.                                     481


     FIN DE LA TABLE DU TROISIEME VOLUME.





End of the Project Gutenberg EBook of Correspondance Diplomatique de
Bertrand de Salignac de La Mothe Fenelon, Tome Troisieme, by Bertrand de Salignac de la Mothe Fenelon

*** END OF THIS PROJECT GUTENBERG EBOOK CORRESPONDANCE DIPLOMATIQUE ***

***** This file should be named 39201.txt or 39201.zip *****
This and all associated files of various formats will be found in:
        http://www.gutenberg.org/3/9/2/0/39201/

Produced by Robert Connal, Helene de Mink, and the Online
Distributed Proofreading Team at http://www.pgdp.net (This
file was produced from images generously made available
by the Bibliotheque nationale de France (BnF/Gallica) at
http://gallica.bnf.fr)


Updated editions will replace the previous one--the old editions
will be renamed.

Creating the works from public domain print editions means that no
one owns a United States copyright in these works, so the Foundation
(and you!) can copy and distribute it in the United States without
permission and without paying copyright royalties.  Special rules,
set forth in the General Terms of Use part of this license, apply to
copying and distributing Project Gutenberg-tm electronic works to
protect the PROJECT GUTENBERG-tm concept and trademark.  Project
Gutenberg is a registered trademark, and may not be used if you
charge for the eBooks, unless you receive specific permission.  If you
do not charge anything for copies of this eBook, complying with the
rules is very easy.  You may use this eBook for nearly any purpose
such as creation of derivative works, reports, performances and
research.  They may be modified and printed and given away--you may do
practically ANYTHING with public domain eBooks.  Redistribution is
subject to the trademark license, especially commercial
redistribution.



*** START: FULL LICENSE ***

THE FULL PROJECT GUTENBERG LICENSE
PLEASE READ THIS BEFORE YOU DISTRIBUTE OR USE THIS WORK

To protect the Project Gutenberg-tm mission of promoting the free
distribution of electronic works, by using or distributing this work
(or any other work associated in any way with the phrase "Project
Gutenberg"), you agree to comply with all the terms of the Full Project
Gutenberg-tm License (available with this file or online at
http://gutenberg.org/license).


Section 1.  General Terms of Use and Redistributing Project Gutenberg-tm
electronic works

1.A.  By reading or using any part of this Project Gutenberg-tm
electronic work, you indicate that you have read, understand, agree to
and accept all the terms of this license and intellectual property
(trademark/copyright) agreement.  If you do not agree to abide by all
the terms of this agreement, you must cease using and return or destroy
all copies of Project Gutenberg-tm electronic works in your possession.
If you paid a fee for obtaining a copy of or access to a Project
Gutenberg-tm electronic work and you do not agree to be bound by the
terms of this agreement, you may obtain a refund from the person or
entity to whom you paid the fee as set forth in paragraph 1.E.8.

1.B.  "Project Gutenberg" is a registered trademark.  It may only be
used on or associated in any way with an electronic work by people who
agree to be bound by the terms of this agreement.  There are a few
things that you can do with most Project Gutenberg-tm electronic works
even without complying with the full terms of this agreement.  See
paragraph 1.C below.  There are a lot of things you can do with Project
Gutenberg-tm electronic works if you follow the terms of this agreement
and help preserve free future access to Project Gutenberg-tm electronic
works.  See paragraph 1.E below.

1.C.  The Project Gutenberg Literary Archive Foundation ("the Foundation"
or PGLAF), owns a compilation copyright in the collection of Project
Gutenberg-tm electronic works.  Nearly all the individual works in the
collection are in the public domain in the United States.  If an
individual work is in the public domain in the United States and you are
located in the United States, we do not claim a right to prevent you from
copying, distributing, performing, displaying or creating derivative
works based on the work as long as all references to Project Gutenberg
are removed.  Of course, we hope that you will support the Project
Gutenberg-tm mission of promoting free access to electronic works by
freely sharing Project Gutenberg-tm works in compliance with the terms of
this agreement for keeping the Project Gutenberg-tm name associated with
the work.  You can easily comply with the terms of this agreement by
keeping this work in the same format with its attached full Project
Gutenberg-tm License when you share it without charge with others.

1.D.  The copyright laws of the place where you are located also govern
what you can do with this work.  Copyright laws in most countries are in
a constant state of change.  If you are outside the United States, check
the laws of your country in addition to the terms of this agreement
before downloading, copying, displaying, performing, distributing or
creating derivative works based on this work or any other Project
Gutenberg-tm work.  The Foundation makes no representations concerning
the copyright status of any work in any country outside the United
States.

1.E.  Unless you have removed all references to Project Gutenberg:

1.E.1.  The following sentence, with active links to, or other immediate
access to, the full Project Gutenberg-tm License must appear prominently
whenever any copy of a Project Gutenberg-tm work (any work on which the
phrase "Project Gutenberg" appears, or with which the phrase "Project
Gutenberg" is associated) is accessed, displayed, performed, viewed,
copied or distributed:

This eBook is for the use of anyone anywhere at no cost and with
almost no restrictions whatsoever.  You may copy it, give it away or
re-use it under the terms of the Project Gutenberg License included
with this eBook or online at www.gutenberg.org/license

1.E.2.  If an individual Project Gutenberg-tm electronic work is derived
from the public domain (does not contain a notice indicating that it is
posted with permission of the copyright holder), the work can be copied
and distributed to anyone in the United States without paying any fees
or charges.  If you are redistributing or providing access to a work
with the phrase "Project Gutenberg" associated with or appearing on the
work, you must comply either with the requirements of paragraphs 1.E.1
through 1.E.7 or obtain permission for the use of the work and the
Project Gutenberg-tm trademark as set forth in paragraphs 1.E.8 or
1.E.9.

1.E.3.  If an individual Project Gutenberg-tm electronic work is posted
with the permission of the copyright holder, your use and distribution
must comply with both paragraphs 1.E.1 through 1.E.7 and any additional
terms imposed by the copyright holder.  Additional terms will be linked
to the Project Gutenberg-tm License for all works posted with the
permission of the copyright holder found at the beginning of this work.

1.E.4.  Do not unlink or detach or remove the full Project Gutenberg-tm
License terms from this work, or any files containing a part of this
work or any other work associated with Project Gutenberg-tm.

1.E.5.  Do not copy, display, perform, distribute or redistribute this
electronic work, or any part of this electronic work, without
prominently displaying the sentence set forth in paragraph 1.E.1 with
active links or immediate access to the full terms of the Project
Gutenberg-tm License.

1.E.6.  You may convert to and distribute this work in any binary,
compressed, marked up, nonproprietary or proprietary form, including any
word processing or hypertext form.  However, if you provide access to or
distribute copies of a Project Gutenberg-tm work in a format other than
"Plain Vanilla ASCII" or other format used in the official version
posted on the official Project Gutenberg-tm web site (www.gutenberg.org),
you must, at no additional cost, fee or expense to the user, provide a
copy, a means of exporting a copy, or a means of obtaining a copy upon
request, of the work in its original "Plain Vanilla ASCII" or other
form.  Any alternate format must include the full Project Gutenberg-tm
License as specified in paragraph 1.E.1.

1.E.7.  Do not charge a fee for access to, viewing, displaying,
performing, copying or distributing any Project Gutenberg-tm works
unless you comply with paragraph 1.E.8 or 1.E.9.

1.E.8.  You may charge a reasonable fee for copies of or providing
access to or distributing Project Gutenberg-tm electronic works provided
that

- You pay a royalty fee of 20% of the gross profits you derive from
     the use of Project Gutenberg-tm works calculated using the method
     you already use to calculate your applicable taxes.  The fee is
     owed to the owner of the Project Gutenberg-tm trademark, but he
     has agreed to donate royalties under this paragraph to the
     Project Gutenberg Literary Archive Foundation.  Royalty payments
     must be paid within 60 days following each date on which you
     prepare (or are legally required to prepare) your periodic tax
     returns.  Royalty payments should be clearly marked as such and
     sent to the Project Gutenberg Literary Archive Foundation at the
     address specified in Section 4, "Information about donations to
     the Project Gutenberg Literary Archive Foundation."

- You provide a full refund of any money paid by a user who notifies
     you in writing (or by e-mail) within 30 days of receipt that s/he
     does not agree to the terms of the full Project Gutenberg-tm
     License.  You must require such a user to return or
     destroy all copies of the works possessed in a physical medium
     and discontinue all use of and all access to other copies of
     Project Gutenberg-tm works.

- You provide, in accordance with paragraph 1.F.3, a full refund of any
     money paid for a work or a replacement copy, if a defect in the
     electronic work is discovered and reported to you within 90 days
     of receipt of the work.

- You comply with all other terms of this agreement for free
     distribution of Project Gutenberg-tm works.

1.E.9.  If you wish to charge a fee or distribute a Project Gutenberg-tm
electronic work or group of works on different terms than are set
forth in this agreement, you must obtain permission in writing from
both the Project Gutenberg Literary Archive Foundation and Michael
Hart, the owner of the Project Gutenberg-tm trademark.  Contact the
Foundation as set forth in Section 3 below.

1.F.

1.F.1.  Project Gutenberg volunteers and employees expend considerable
effort to identify, do copyright research on, transcribe and proofread
public domain works in creating the Project Gutenberg-tm
collection.  Despite these efforts, Project Gutenberg-tm electronic
works, and the medium on which they may be stored, may contain
"Defects," such as, but not limited to, incomplete, inaccurate or
corrupt data, transcription errors, a copyright or other intellectual
property infringement, a defective or damaged disk or other medium, a
computer virus, or computer codes that damage or cannot be read by
your equipment.

1.F.2.  LIMITED WARRANTY, DISCLAIMER OF DAMAGES - Except for the "Right
of Replacement or Refund" described in paragraph 1.F.3, the Project
Gutenberg Literary Archive Foundation, the owner of the Project
Gutenberg-tm trademark, and any other party distributing a Project
Gutenberg-tm electronic work under this agreement, disclaim all
liability to you for damages, costs and expenses, including legal
fees.  YOU AGREE THAT YOU HAVE NO REMEDIES FOR NEGLIGENCE, STRICT
LIABILITY, BREACH OF WARRANTY OR BREACH OF CONTRACT EXCEPT THOSE
PROVIDED IN PARAGRAPH 1.F.3.  YOU AGREE THAT THE FOUNDATION, THE
TRADEMARK OWNER, AND ANY DISTRIBUTOR UNDER THIS AGREEMENT WILL NOT BE
LIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR
INCIDENTAL DAMAGES EVEN IF YOU GIVE NOTICE OF THE POSSIBILITY OF SUCH
DAMAGE.

1.F.3.  LIMITED RIGHT OF REPLACEMENT OR REFUND - If you discover a
defect in this electronic work within 90 days of receiving it, you can
receive a refund of the money (if any) you paid for it by sending a
written explanation to the person you received the work from.  If you
received the work on a physical medium, you must return the medium with
your written explanation.  The person or entity that provided you with
the defective work may elect to provide a replacement copy in lieu of a
refund.  If you received the work electronically, the person or entity
providing it to you may choose to give you a second opportunity to
receive the work electronically in lieu of a refund.  If the second copy
is also defective, you may demand a refund in writing without further
opportunities to fix the problem.

1.F.4.  Except for the limited right of replacement or refund set forth
in paragraph 1.F.3, this work is provided to you 'AS-IS' WITH NO OTHER
WARRANTIES OF ANY KIND, EXPRESS OR IMPLIED, INCLUDING BUT NOT LIMITED TO
WARRANTIES OF MERCHANTIBILITY OR FITNESS FOR ANY PURPOSE.

1.F.5.  Some states do not allow disclaimers of certain implied
warranties or the exclusion or limitation of certain types of damages.
If any disclaimer or limitation set forth in this agreement violates the
law of the state applicable to this agreement, the agreement shall be
interpreted to make the maximum disclaimer or limitation permitted by
the applicable state law.  The invalidity or unenforceability of any
provision of this agreement shall not void the remaining provisions.

1.F.6.  INDEMNITY - You agree to indemnify and hold the Foundation, the
trademark owner, any agent or employee of the Foundation, anyone
providing copies of Project Gutenberg-tm electronic works in accordance
with this agreement, and any volunteers associated with the production,
promotion and distribution of Project Gutenberg-tm electronic works,
harmless from all liability, costs and expenses, including legal fees,
that arise directly or indirectly from any of the following which you do
or cause to occur: (a) distribution of this or any Project Gutenberg-tm
work, (b) alteration, modification, or additions or deletions to any
Project Gutenberg-tm work, and (c) any Defect you cause.


Section  2.  Information about the Mission of Project Gutenberg-tm

Project Gutenberg-tm is synonymous with the free distribution of
electronic works in formats readable by the widest variety of computers
including obsolete, old, middle-aged and new computers.  It exists
because of the efforts of hundreds of volunteers and donations from
people in all walks of life.

Volunteers and financial support to provide volunteers with the
assistance they need, are critical to reaching Project Gutenberg-tm's
goals and ensuring that the Project Gutenberg-tm collection will
remain freely available for generations to come.  In 2001, the Project
Gutenberg Literary Archive Foundation was created to provide a secure
and permanent future for Project Gutenberg-tm and future generations.
To learn more about the Project Gutenberg Literary Archive Foundation
and how your efforts and donations can help, see Sections 3 and 4
and the Foundation web page at http://www.pglaf.org.


Section 3.  Information about the Project Gutenberg Literary Archive
Foundation

The Project Gutenberg Literary Archive Foundation is a non profit
501(c)(3) educational corporation organized under the laws of the
state of Mississippi and granted tax exempt status by the Internal
Revenue Service.  The Foundation's EIN or federal tax identification
number is 64-6221541.  Its 501(c)(3) letter is posted at
http://pglaf.org/fundraising.  Contributions to the Project Gutenberg
Literary Archive Foundation are tax deductible to the full extent
permitted by U.S. federal laws and your state's laws.

The Foundation's principal office is located at 4557 Melan Dr. S.
Fairbanks, AK, 99712., but its volunteers and employees are scattered
throughout numerous locations.  Its business office is located at
809 North 1500 West, Salt Lake City, UT 84116, (801) 596-1887, email
business@pglaf.org.  Email contact links and up to date contact
information can be found at the Foundation's web site and official
page at http://pglaf.org

For additional contact information:
     Dr. Gregory B. Newby
     Chief Executive and Director
     gbnewby@pglaf.org


Section 4.  Information about Donations to the Project Gutenberg
Literary Archive Foundation

Project Gutenberg-tm depends upon and cannot survive without wide
spread public support and donations to carry out its mission of
increasing the number of public domain and licensed works that can be
freely distributed in machine readable form accessible by the widest
array of equipment including outdated equipment.  Many small donations
($1 to $5,000) are particularly important to maintaining tax exempt
status with the IRS.

The Foundation is committed to complying with the laws regulating
charities and charitable donations in all 50 states of the United
States.  Compliance requirements are not uniform and it takes a
considerable effort, much paperwork and many fees to meet and keep up
with these requirements.  We do not solicit donations in locations
where we have not received written confirmation of compliance.  To
SEND DONATIONS or determine the status of compliance for any
particular state visit http://pglaf.org

While we cannot and do not solicit contributions from states where we
have not met the solicitation requirements, we know of no prohibition
against accepting unsolicited donations from donors in such states who
approach us with offers to donate.

International donations are gratefully accepted, but we cannot make
any statements concerning tax treatment of donations received from
outside the United States.  U.S. laws alone swamp our small staff.

Please check the Project Gutenberg Web pages for current donation
methods and addresses.  Donations are accepted in a number of other
ways including checks, online payments and credit card donations.
To donate, please visit: http://pglaf.org/donate


Section 5.  General Information About Project Gutenberg-tm electronic
works.

Professor Michael S. Hart is the originator of the Project Gutenberg-tm
concept of a library of electronic works that could be freely shared
with anyone.  For thirty years, he produced and distributed Project
Gutenberg-tm eBooks with only a loose network of volunteer support.


Project Gutenberg-tm eBooks are often created from several printed
editions, all of which are confirmed as Public Domain in the U.S.
unless a copyright notice is included.  Thus, we do not necessarily
keep eBooks in compliance with any particular paper edition.


Most people start at our Web site which has the main PG search facility:

     http://www.gutenberg.org

This Web site includes information about Project Gutenberg-tm,
including how to make donations to the Project Gutenberg Literary
Archive Foundation, how to help produce our new eBooks, and how to
subscribe to our email newsletter to hear about new eBooks.
